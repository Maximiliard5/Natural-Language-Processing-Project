[
    {
        "Text": "\n\nMateiu Ion Caragiale\n\n\n\n\nClio\n\n\n\nMi-a îngânat stăpâna: \"Nu-n file-ngălbenite\nStă-mbălsămată taina măririi strămoșești.\nAmurgul rug de purpuri aprinde: de-l privești,\nSe-nfiripă-n vâlvoarea-i vedenii strălucite.\n\nCăci, uriașe stoluri la zări încremenite,\nZac norii ce, în pragul genunilor cerești,\nPar pajere-ncleștate de zgripțori din povești\nUmbrind cetăți în flăcări cu turnuri prăbușite.\n\nDar ceața serii-neacă troianele de jar.\nAtunci mergi de te-așază sub un bătrân stejar,\nAscultă mândrul freamăt ce-n el deșteaptă vântul,\n\nCa-n obositu-ți suflet de vrajă răzvrătiți,\nCând negrul văl al nopții înfășură pământul,\nÎn gemăt să tresalte străbunii adormiți.\"\n\n1910\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nLauda cuceritorului\n\n\n\nO! tu, care-ai mânat barbare gloate\nCa să sfărâmi împărății bătrâne\nȘi-ai câștigat izbânzi nenumărate;\n\nTu, ce-n trufia inimii păgâne\nAi pângărit râzând altare sfinte\nȘi-ai ars cetăți, ai fost măreț, stăpâne,\n\nCând jefuind regeștile morminte\nZdrobitei hârci îi ai răpit cununa,\nȘi oaselor bogatele veșminte;\n\nO! negre Domn, care-ai stârnit furtuna\nDe năvăliri, de-ai zguduit pământul,\nDacă-al tău nume îl săpase runa\n\nCea tainică pentr-a-ți slăvi avântul,\nL-a șters neîmpăcată-apoi uitarea,\nPrecum ți-a spulberat cenușa vântul.\n\nPovestea ta pierdută e-n vâltoarea,\nDe ani supuși ce vremea-a spulberat,\nDar umbra ta le mohorăște zarea,\n\nCă-nalt răsari, cumplit, neîndurat,\nCuprins de flăcări pe căzânde turle,\nCu pieptul gol luptând însângerat,\n\nBeat de măcel. Asurzitoare surle\nCu spijele se întreceau turbate,\nȘi-ades făceai îngrozitor să urle\n\nDe buciumări pădurile carpate,\nVânând călare zimbrul și vierul\nȘi săgetând jivine-înspăimântate.\n\nÎn sumbri nori ce trec încomând cerul\nÎn zori, goniți de aspra vijelie,\nLe mai zăresc cum fug mugind de fierul\n\nUcigător. Zburau cu veselie\nDeasupra-ți corbii, și de-atâta sânge\nRăsar și astăzi roșii flori din glie.\n\nDar, îndelung nu ți-a fost dat a-nfrânge\nPe-aceea ce pândise rânjitoare,\nLa sânu-i rece să te poată strânge,\n\nȘi ai pierit, trădat într-o strâmtoare.\nAmar te-a plâns, pletoasa seminție\nEa, ce pe-o culme-într-un apus de soare,\n\nUrlând, te-a ars cu-ntreaga-ți avuție,\nCu-ai tăi sirepi, cu roabele iubite,\nCe desfătau posaca ta beție.\n\n*\n\nSunt seri, spre toamnă,-adânci și strălucite\nCe, luminându-mi negura-amintirii,\nTrezesc în mine suflete-adormite\n\nDe mult, încât cad pradă amăgirii\nCând cerul pârguit la zări cuprinde\nPurpura toată, și toți trandafirii,\n\nȘi-n sânge scaldă para ce-l aprinde\nDe vii văpăi - privind atunci amurgul,\nUn dor păgân sălbatic mă încinde, -\n\nȘi văd, stăpâne, cum îți arde rugul.\n\n1912\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nProhodul războinicului\n\n\n\nDin goană-l săgetară trădat într-o strâmtoare\nȘi-n adâncimi de codri, sub ceru-nnegurat,\nCrunți vânători de zimbri urlând i-au înălțat\nO schelă uriașă de prăzi și de odoare.\n\nȘi trupuri răstignite, și tigve rânjitoare,\nȘi prunci zdrobiți, și roabe cu sânul spintecat\nSe zbat în gheara morții pe rugu-nsângerat,\nCe-n vârfu-i poartă leșul înțepenit călare.\n\nÎn purpura înfiptă pe zalele-aurite\nCuceritorul pare, urdiilor cernite,\nUn falnic zeu ce cată să se avânte-n nori,\n\nȘi, ne'mpăcați în juru-i, cu sulițele-ntinse\nI-arată către zare pletoșii luptători\nCum ard îngenuncheate cetățile învinse.\n\n1907\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nNoapte roșie\n\n\n\nTrecând ca o nălucă, prin vifor, prin noroi\nEl fuge-nvins și bezna pădurilor l-înghite;\nNu simte cum în valuri, din rănile cumplite,\nÎi curge mândrul sânge pe platoșă șiroi.\n\nDar gându-i vajnic zboară sălbatic înapoi,\nȘi când își amintește cum, de păgâni răpite,\nPlăpândele domnițe în lanțuri zac robite,\nȘi cum tăiați pieriră coconii amândoi,\n\nPe-un mal de râpă calul și-oprește deodată,\nPrivește plin de turbă spre zarea-nflăcărată,\nȘi alba barbă-și smulge și blestemă hain,\n\nȘi-amenințând văzduhul, cu pala-n mâna dreaptă,\nSe-ntoarce Voievodul mânat de-un aprig chin\nÎn valea unde lupta și moartea îl așteaptă.\n\n1904\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nCălugărița\n\n\n\nÎn sfânta mănăstire de-ai mei părinți zidită,\nMuncindu-mi fără milă sărmanul trup uscat,\nAcoperit de zdrențe, de ani împovărat,\nÎndur sub bolți de jale o soartă urgisită.\n\nFrumoasă-am fost odată, senină, fericită,\nA țării mândră Doamnă - dar lumea m-a uitat -\nȘi-adesea amintindu-mi de visul spulberat\nCrunt inima-mi zvâcnește și sângeră rănită.\n\nCăci viața mea în lacrimi și-a oglindit izvodul\nDe când cu oastea-i, falnic, ursitul meu, Voievodul\nPurces-a să înfrunte păgânele urdii;\n\nDin șea îl prăbușiră hangerele haine -\nDe-atunci cad în ruină mărețe curți pustii\nȘi eu îmi rog sfârșitul, dar moartea nu mai vine.\n\n1904\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nBoierul\n\n\n\nPe-o culme, lângă-un iezer, durează-o mănăstire\nBoierul... Mult bătrân e: dinți nu mai are-n gură,\nPostește, se grijește, bârfește și strâmb jură,\nStă cuvios în strană și zice din psaltire.\n\nE mic de stat, fățarnic, semeț și crud din fire,\nViteaz spătar fu-n lupte, dar azi când barba-e sură,\nCu dreapta se închină, cu stânga smulge, fură,\nDespoaie și ucide în setea-i de hrăpire.\n\nDe neam e Basarabă, și rudă cu Voievodul,\nDe bogății e putred și-l blastămă norodul,\nDar, la Stambul, îl sapă Cislar-Aga harapul.\n\nȘi tocmai de Rusalii, când plin de veselie\nAșteaptă să-i sosească fermanul de domnie\nÎl prind cu pâri ascunse și-armașu-i taie capul.\n\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nAspra\n\n\n\nNimic nu o-mblânzește, nimic nu o-ncovoaie,\nAni are peste sută și multe-a pătimit:\nTot neamu-i, soțul, fiii, de sabie-au pierit,\nDar n-a putut durerea s-o frângă, nici s-o-nmoaie.\n\nȘi fără preget luptă, împilă și jupoaie;\nEa taie-n carne vie și sufletu-i cernit\nCu toată răzbunarea e tot nemulțumit -\nAșa cumplit o arde năprasnica văpaie\n\nA urii. Iar când noaptea l-a candelii lumină\nBătrâna ce veghează, stingheră și haină,\nTrecutul răscolește, din ochi îi dau scântei.\n\nNu plânge, dar veninul o-nnăbușe, greu geme,\nAfară urlă vântul și peste capul ei\nPogoară stoluri negre de groaznice blesteme.\n\n1908\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nÎnțeleptul\n\n\n\nEl de măriri deșerte, de faimă, nu visează,\nDomnia n-o râvnește, de curte stă străin.\nCa dânsul nimeni altul bun nu e, nici blajin,\nPe toți îi miluiește, cunună, creștinează.\n\nDar armele iubește și caii, des vânează,\nȘi-mbelșugata-i viață își toarce firul lin,\nMărinimos și darnic, cu cugetul senin,\nEl tot mereu petrece și bea și ospătează.\n\nAșa un veac trăit-a, voios și înțelept,\nȘi când l-au dus în raclă cu mâinile pe piept,\nL-a plâns ca pe-un părinte mulțimea-ndurerată;\n\nȘi dacă cronicarii uitării-l hărăzesc,\nÎn cântece-amintirea-i e de popor păstrată,\nȘi tainic pe mormântu-i bătrânii ulmi șoptesc.\n\n1909\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nCronicarul\n\n\n\nCu ușa zăvorâtă, în dosnica chilie\nÎn care raza zilei se cerne tainic, lin,\nDeparte de-orice zgomot, ferit de ochi străin,\nBătrânul amintirea își deapănă și-o scrie.\n\nAn după an înșiră, domnie cu domnie,\nRănit de soartă însă, de părtinire plin,\nEl pana-nverșunată își moaie în venin,\nCa-n viitor izvodu-i mai mohorât să-nvie\n\nAcel veac de restriște cu sângerânde zări.\nIar pe asupritorii batjocoritei țări,\nAmarnic îi hulește în măiestrite rânduri\n\nȘi-i tremură-atunci mâna de patimă, dar când\nRăsare printre umbre domnița cu chip blând,\nMișcat închide cartea și cade trist pe gânduri.\n\n1910\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nDomnița\n\n\n\nVerzi-tulburi ochii-i galeș revarsă pe sub gene\nIspita pătimașă și doru-nveninat.\nE-naltă, cu păr galben, cu mersul legănat,\nÎn grelele-i veșminte pășind măreț și-alene.\n\nMișcările-i sunt line, molatece, viclene,\nȘi dulcele-i grai curge duios și răsfățat.\nDar, cine-i cată-n față se pierde săgetat\nDe negrul arc ce-mbină trufașele-i sprincene.\n\nMuiată-n nestimate și-n horbote de fir,\nÎn mâna-i - spelbă floare de ceară străvezie -\nEa poartă pe subțirea năframă nărămzie\n\nCa un potir de sânge un roșu trandafir -\nȘi, tot ca el, rănită în plină tinerețe,\nTânjește, se-nfioară și moare de tristețe.\n\n1910\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nLa Argeș\n\n\n\nDesprins din stemă parcă, spre depărtări senine,\nUn corb bătrân și-ntinde puternic negrul zbor,\nȘi-n liniștea adâncă, din când în când ușor,\nDin ulmi cad frunze moarte rotind în clipe line.\n\nDar, ca odinioară, de ce azi nu mai vine\nDomnița să privească, din 'naltul foișor,\nCum soarele-asfințește, împurpurând de dor\nZăvoaiele umbroase de-o tristă vrajă pline,\n\nCând se oglindă-n ape murindele văpăi,\nȘi blând văzduhul cerne cenușă peste văi -\nDe ce nu mai răsare zâmbind în faptul serii?\n\n- Nu, căci de mult ea doarme în ruinatul schit\nDe taină-îmbălsămată și florile uitării\nÎi troienescc posace mormântul părăsit.\n\n1912\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nTrântorul\n\n\n\nÎn trândavă-aromeală stă tolănit grecește\nUrmașul lor. Urât e, bondoc, sașiu, peltic.\nEl antereu alb poartă, metanii și ișlic.\nÎn puf, în blăni și-n șaluri se-ngrașă și dospește.\n\nȘi gura-i strâmbă numai măscări bolborosește.\nE putred, deși tânăr: sărmanu-a fost de mic\nCrescut pe mâini străine. El joacă din buric,\nÎnjură, se răzgâie și râde-apoi prostește.\n\nÎl leagănă maneaua, e veșnic beat de vutcă,\nSă-ncalece i-e frică, pe brațe-l duc la butcă;\nDar, el, ce os de domn e și viță de-mpărat,\n\nAdes, făr' să-și dea seama, își mângâie hangerul,\nȘi când în fața morții odată s-a aflat,\nÎn trântorul becisnic s-a deșteptat boierul.\n\n1910\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nCurțile vechi\n\n\n\nDe veacuri, părăsite pe-ascunsele coline,\nZac curți pustii... Acolo tăcerea stăpânește\nȘi-n verde mantă mușchiul cuprinde și-nvelește\nSurpata zidărie și frântele tulpine;\n\nȘi-mpodobind ceardacul cu grelele-i ciorchine,\nSălbătăcita viță pe stâlpi se-ncolăcește,\nCu iedera cea neagră ce-n streașini împletește\nO lucie cunună uitatelor ruine.\n\nAdânc ca de o vrajă par ele adormite,\nPe iaz visează-ostrovul de sălcii despletite;\nNu tremură o frunză, nu mișcă fir de iarbă,\n\nȘi-n tăinuita culă, țintind priviri viclene,\nZâmbesc către domnițe boieri cu lungă barbă,\nPurtând pe nalta cucă surguci cu mândre pene.\n\n1904\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nGrădinele amăgirii\n\n\n\nGrădinile amăgirii te-așteaptă-acolo unde\nApusa tinerețe s-a ofilit de dor,\nȘi apa ce-ațipește, în luciu-i rânjitor,\nVisările-ți oglindă și-ncheagă-ale ei unde.\n\nȘi când ursuză luna în tulburi nori s-ascunde\nȘi mut, văzduhul veșted tresaltă-n lung fior,\nVa răsări iar umbra cu chip înșelător\nCu ochi a căror taină tu n-ai știut pătrunde.\n\nDar, în zadar vei cere viclenei năluciri\nSă-ți mai învie-o clipă a stinsei fericiri,\nCă va pieri, zâmbindu-ți, cu degetul la gură,\n\nȘi singur iar vei plânge în searbedele zori,\nAmara soartă care te-a prigonit cu ură,\nÎncununându-ți fruntea cu mohorâte flori.\n\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nÎntoarcerea învinsului\n\n\n\nIar când, sfioasă umbră, prin ceața rece-a serii\nPurtându-ți trista taină, de gânduri chinuit,\nTârziu te vei întoarce înfrânt și istovit,\nSpre casa părăsită în văile uitării,\n\nTu, cel ce-ai cules floarea spinoasă-a-nstrăinării\nȘi-a ei mireasmă-amară cu patimă-ai sorbit,\nLa-ndemnul Amintirii ce-n prag ți-a răsărit,\nNu te lăsa ca pradă să cazi înduioșării\n\nZadarnice. Respinge deșarta-i mângâiere\nȘi oricât de adâncă ar fi a ta durere,\nTrufia nu ți-o pierde, rămâi nepăsător,\n\nNu te opri, nu plânge, și dacă-ți stau morminte\nÎn drum, treci peste ele, înnăbușe-al tău dor,\nȘi-n neagra noapte pleacă, cu fruntea sus-nainte.\n\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nMărturisire\n\n\n\nSufletu-mi e-o mare moartă oglindind un cer de jale,\nArse stânci o-nchid în groaza sterpelor pustietăți,\nPe ea boarea nu adie, veșnic dorm undele-i pale,\nEa în negru-i fund ascunde înecate vechi cetăți.\n\nSufletu-mi e-un turn de piatră care cade în ruină,\nIedera și mușchiul verde zidurile-i năpădesc,\nStrajă a singurătății trist veghează pe colină,\nȘi în juru-i, seara, tainic, liliecii fâlfâiesc.\n\nSufletu-mi e-o floare rară ce muiată pare-n sânge,\nSpulberată-i fu mireasma de-al restriștii aprig vânt,\nE-o cântare-ndepărtată ce visări apuse plânge,\nE o candelă uitată ce se stinge pe-un mormânt.\n\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nDregătorul\n\n\n\nSmerit stă, dar privirea-i drăcească, ațintită,\nTrăiește chiar pe pânza ce-l poartă-ntruchipat,\nIar grijile și truda adânc îi au brăzdat\nDe cute fața stinsă, firavă, ofilită.\n\nCu duhul său cel ager, cu mintea-i iscusită\nEl multe uneltit-a și câte-a și-ndurat,\nCa-ncet, treptat, s-ajungă, slăvit și tămâiat,\nȘă ție țara-ntreagă sub gheara-i răstignită.\n\nDe jale și de groază cumplit semănător,\nAtotputernicia-i de mare dregător,\nÎncununat de faimă fu fără țărmurire,\n\nAșa că astăzi lumea se-ntreabă în zadar\nCe patimă ascunsă sau ce dezamăgire\nSe-oglindă peste veacuri în zâmbetu-i amar?\n\n1913\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nDormi\n\n\n\nDormi dulce somn netulburat\nÎn flori și în dantele,\nDormi că ți-au pălit mâinile\nÎn grelele inele.\n\nDormi rece somn ne'nfiorat\nDe gânduri, nici de vise,\nDormi că ți-au rănit pleoapele\nFăcliile aprinse.\n\nDormi veșnic somn îmbălsămat\nÎn beznă și-n uitare,\nDormi că ți-a mușcat buzele\nA Morții sărutare.\n\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nSihastrul și umbra\n\n\n\nMinunea Sfântului Grigore Papa\nDe furia furtunii au nu te temi, străine\nCu searbăd chip, ce singur, prin ceață, treci gemând,\nDe te vei pierde-n codri amar va fi de tine,\nNu vezi cum fierb nori negri la zare fulgerând?\nAscultă vântul rece în apriga-i mânie\nCe sumbru vaier smulge stejarilor trufași,\nStă gata să pornească năprasnica urgie\nCerească, și mai pregeți? - oprește ai tăi pași!\nChiar pasărea de noapte ce-a cobe-n selbă țipă\nLa cuibu-i se întoarce în turnul părăsit\nSă-și oploșească puii și, tremurând, în pripă,\nTot ce e viu s-ascunde de spaimă năpădit.\nHai, dar, în sihăstria din vechile ruine\nDe te adăpostește și tu, rămâi la mine.\n\n- Nu, nu pot, îmi răspunse cernitul călător,\nDe buna ta primire sorțit sunt să n-am parte,\nPleca-voi înainte, în noapte, sunt dator\nSă merg fără-ncetare și fără țel, departe,\nȘi nu știi de odihnă ce sete mi-e, ce dor...\n- Rămâi, și locuința-mi tu ia-o drept a ta,\nCa și cum tu stăpânul ai fi, iar eu străinul,\nGăsi-vom înăuntru cu ce ne ospăta,\nVom împărți frățește azima, mierea, vinul,\nApoi la vatra caldă, pândi-vom blânda clipă,\nCând Somnul, fiu al Trudei, trecând și pe la noi,\nNe va atinge geana, cu molcoma-i aripă,\nȘi-nfiorați de vise, dormi-vom amândoi,\nÎn vreme ce afară, în bezna fulgerată\nVa chinui pădurea furtuna-nverșunată.\n- Nu, suspinând îmi zise ciudatul călător,\nPrin negură-nainte, porni-voi... sunt dator!\n\nMișcat de graiu-i dulce, sunând abia, sfios\nEu îl privii mai bine. O nobilă tristețe\nAdânc întipărită pe chipu-i mult duios,\nÎi adumbrea de farmec semeața frumusețe.\nPrivirea sa cea neagră în taina-i oglindită,\nPurta sfâșietoare o jale nesfârșită.\n\nUrmai a-i spune totuși: Nu stăruiesc, străine,\nDar nu pot nici pricepe de ce oare-nfruntând\nPrimejdia furtunii sălbatice, haine,\nTu fără țel în noapte mergi singur lăcrămând,\nCe poate să te-ndemne, ce poate să te-mbie\nA rătăci prin beznă sub crunta vigelie?\n\n- Vai, îmi răspunse dânsul, așa sunt osândit\nA-mi ispăși păcatul, altmintreli nu pot face,\nMă leagă pe vecie un vechi blestem cumplit,\nOdihnă să nu aflu, nici liniște, nici pace,\nÎn mantă mohorâtă de tainic călător\nPrin oarba-ntunecime un blând rătăcitor.\nNu sunt om viu, ci umbră, aievea-ntruchipată\nÎn boiul ce pe lume avut-am altădată,\nCând paloșul și cuca domnească am purtat;\nDar patima mă-mpinse la grea nelegiuire...\n\n. . . . . . . . . . . . . . . . . . . . . . . . . . . . . .\n\nDe-atunci trecut-au veacuri și tot n-am fost iertat.\nEu ziua dorm, în raclă, în arsa mănăstire,\nSub lespedea pe care-mi stă numele săpat,\nȘi mă deștept cu groază ca iar să plec plângând,\nCând lin s-așterne noaptea din slavă pogorând.\n\n1905\n\n\n\n\n\n"
    },
    {
        "Text": "\n\nMateiu Ion Caragiale\n\n\n\n\nSingurătatea\n\n\n\nE-așa de greu amurgul cu zarea-nsângerată,\nCă-n parc sub teii-n floare ce gem înnăbușit\nSe-ncheagă unde groase de miere-mbălsămată,\nȘi-atât de-apăsătoare tăcerea-mpurpurată\nCă simt cum plânge-n mine ceva nedeslușit.\n\nMelancolia face în pieptu-mi să tresalte\nNeînțelese doruri, în vreme ce-ațipind\nFiința mea de astăzi, în locu-i răsar alte\nVechi suflete apuse, mult mândre, mult înalte,\nZguduitoare patimi cu foc mărturisind.\n\nUmbroasa-le poveste măreață se-mpletește\nLa murmurul ei sumbru plutind în depărtări,\nNostalgică gândirea în voie-mi pribegește\nȘi nesfârșit de tristă, se pierde, se topește\nÎntr-un noian albastru de mistice visări...\n\nDin crudele cătușe, ce încă mă mai leagă,\nDe omeneasca fire treptat mă dezrobesc,\nÎnseninată mintea-mi începe să-nțeleagă,\nCu-amar dezgust, a vieții zădărnicie-ntreagă\nȘi, liberă, străină de tot ce-i pământesc,\n\nSe-nvoaltă, se-ntraripă, spre slăvi semeț se-avântă\nCutezătoare, gravă, mai sus, mereu mai sus,\nÎn prada-nfrigurării ce aprig mă frământă\nRenasc cel de-altădată, acel ce nu-l încântă\nDecât singurătatea, dar singur, totuși, nu-s.\n\nCăci dacă, dus pe gânduri, m-asez lângă fântână\nPrivind cum apa doarme pe netedul nisip,\nCu tâmplele în palme și-adăst în umbră până\nCând lin și molcom ziua cu noaptea se îngână\nÎn fluida oglindă, alături de-al meu chip,\n\nÎn străveziu zăbranic aievea se ivește\nO tainică-arătare... Adâncele-i priviri\nCe se resfrâng prin lacrimi spre mine-și ațintește\nIar glasu-i ca-ntr-o rugă, tremurător, șoptește.\nDe mult cunosc ispita acestei năluciri...\n\nÎntotdeauna dânsa mă mustră cu blândețe:\n- De ce-mpotriva firii hain te răzvrătești;\nTot ce-i frumos în suflet de ce lași să înghețe\nJertfind trufiei sterpe senina tinerețe?\nIa seama că ea trece și n-o mai regăsești.\n\nA-ți înfrâna încearcă sălbatica pornire,\nCât mai e timp, te-ntoarce din drum, nu șovăi!\nScăparea e-n credință, nădejde și iubire,\nPrin ele doar s-atinge fugara fericire,\nUrmează-le deci legea și nu te vei căi...\n\n- Taci, îi răspund, mai scumpă îmi e a mea durere,\nPrin ea spre-nțelepciune eu cugetu-mi ridic,\nCe-mi pasă dacă sufer, când sufer în tăcere,\nCând nu cârtesc, nu blestem și nu cer mângâiere,\nCând nu mă-ncred în nimeni și nu cred în nimic!\n\nIubirea e robie; trădarea - umilință;\nNădejdea? ce-mi rămâne a mai nădăjdui?\nPrecum în nepăsare trăiesc fără credință\nVoi ști deopotrivă să mor fără căință,\nChiar clipa ce-a din urmă o voi disprețui.\n\nCât mai curând ea vie, aducă-mi alinarea\nDe veci și voi primi-o netulburat și mut -\nSpre a putea respinge și-atunci înduioșarea\nGoni-voi amintirea și voi chema uitarea\nSă-mi legene sfârșitul, al liniștii-nceput.\n\nCă margini nu cunoaște păgâna-mi semeție,\nAfară de trufie nimic n-avut-am sfânt,\nMi-am răzbunat printr-însa întreaga seminție,\nȘi sub călăuzirea-i pășesc cu bărbăție\nPe-atât de aspra cale a negrului mormânt...\n\nCu amăgiri deșarte și seci seninătatea\nDe tinzi să mi-o mai turburi, de-acum e în zadar...\nPiei dar și-n pacea nopții îmi lasă voluptatea\nDe-a fi cu totul singur, redă-mi singurătatea...\nTârziu ușoara șoaptă, încet se stinge, iar.\n\nDin ce în ce mai ștearsă, ciudata arătare\nPe nesimțite piere din undele-argintii,\nCând spelb și searbăd cerul iar sângeră la zare\nȘi, deșteptând frunzișul, a dimineții boare\nÎmi spulberă-ncântarea grădinilor pustii.\n\n\n\n\n\n\n"
    }
]