[
    {
        "Text": "\n\nIon Barbu\n\n\n\n\nDupă melci\n\n\n\nUnchiului meu Sache Soiculescu\nal carui glas il imprumut aici.\n\nDintr-atatia frati mai mari:\nUnii morti, \nAltii plugari\nDintr-atatia frati mai mici:\nPrunci de treaba,\nScunzi, peltici,\nNumai eu rasad mai rău\nDintr-atatia (prin ce har?)\nMă brodisem sui, hoinar.\n\nEram mult mai prost pe-atunci...\n\nCând Paresim da prin lunci\nCu pietrisul de albine,\nNe parea la toti mai bine: \nTanci ursuzi,\nDesculti si uzi\nFetiscane\n(Cozi plavane)\nInfasate-n lungi zavelci\nO porneau în turma bleaga\nSă culeaga\nIerburi noi, craite, melci...\n\nEra umed la bordei\nSi tuleam si eu cu ei.\n\n        I\n\nTot asa o data, iar,\nLa un sfant prin Faurar\nOri la sfintii Mucenici\nTarla noastra de pitici\nOdihnea pe creasta, sus,\n- Eu voinic prea tare nu-s.\nRupt din fuga\nSubt o gluga\nDe aluni, pe buturuga\nOdihnii\nSi eu curand..\n\nVezi, atunci mi-a dat prin gând\nCa tot stand si alegand\nJos pe vraful de foi ude\nPrin lastari si vrejuri crude,\nS-ar putea să dau de el,\nMelcul prost, incetinel...\nIn ungher adânc, un gând\nImi soptea ca melcul bland\nDin mormant de foi, pe-aproape\nCheama Omul să-l dezgroape...\n\nSi pornii la scotocit\n(Cu noroc, căci la-m gasit) \nEra tot o mogaldeata\nOchi de bou, dar cu albeata:\nIntre el si ce-i afar'\nStrejuia un zid de var.\n-Ce să fac cu el asa?\nSă-l arunc nu îmi venea...\nVream să vad cum se dezghioaca\nPui molatic, din ghioaca :\nVream să vad cum iar invie\nSomnoros, din colivie...\n\nSi de-a lungul, pe pământ\nM-asezai cuacest descant :\n- \"Melc, melc,\nCotobelc,\nGhem vargat\nSi ferecat;\nLasa noaptea din gaoace,\nMelc natang si fă-te-ncoace\nNu e bine să te-ascunzi\nSub paretii grei si scunzi\nPrintre vreacuri cerne soare,\nColti de iarba pe razoare\nAu zvacnit iar muguri noi\nPun pe ramura altoi.\nMelc, melc,\nCotobelc,\nIarna leapada cojoace\nSi tu singur în gaoace!\nHai, iesi,\nDin cornoasele camesi!\nScoate patru firisoare\nStravezii, tremuratoare,\nScoate umede si mici\nPatru fire de arnici;\nSi agata la festile\nCiufulite de zambile\nSau la fir de margarint\nInzauatul tau argint...\n\nPeste gardurile vii\nDinspre vii,\nOri de vrei si mai la vale,\nIn tarlale\n-Tipareste brau de bale...\"\n\nDupa ce l-am descantat\nL-am pus jos\nSi-am asteptat...\n\nInserase mai de-a bine \nCrengi uscate peste mine,\nBazaind la vantul stramb\nImi ziceau rastiti din dramb...\n\nNazdravana de padure\nJumulita de secure,\nScurt, furis\nInghitea din luminis.\nDin lemnoase vagauni,\nCapcauni\nIi vedeam piezisi cum casca\nBuze searbade de iasca;\n\nSi intorsi\nOchi bubosi\nInnoptau sub frunti pestrite\nDe parose\nSi barboase\nJoimarite.\n\nSi cum stau sub vant si frig\nStrans carlig,\n-Iscodind cu ochii treji\nMai de sus de brana, drumul\nUnde seara tese fumul\nMultor mreji;\nDe sub vreascuri vazui bine\nRepezita inspre mine\nO gusata cu gateji.\n\nChiondoras \nCata la cale:\nDe pe sale,\nCând la deal si când la vale,\nCurgeau betele taras.\nIar din plosca ei de gusa\nDe matusa\nUn taios, un aspru: hârrsi..\n\nPlans prelung cum scoate fiara,\nPlans dogit,\nCând un sarpe-i musca ghiara,\nMuget aspru si largit\nDe vuia din funduri seara...\n-Mi-a fost frica, si-am fugit!\n\n  II\n  \nToata noaptea viscoli...\nInca bine n-ajunsesem\nCa porni duium, să vie\nO vifornita tarzie\nDe Paresemi.\nVântura, stârnind gâlceava\nAlba pleava;\nSi cadeau si maruntei\nBobi de mei...\n(Ningea bine, cu temei).\nIn bordei\nFoc vârtos mânca napraznic\nRetevei.\n \nPe coliba singur paznic\nM-au lasat c-un vraf de pene...\nRar, le culegeam alene:\nMosul Iene\nRazbatea de prin poiene\nSă-mi dea genele prin gene.\nSi trudie,\nLanga vatra prigonit\nPrivegheam prelung tăciunii...\nUmbre dese,\nCa paunii,\nImi roteau pe hornul sui\nLeasa ochilor verzui.\n \nSi-mi ziceam în gând:\n\"Dar el,\nMelcul, prost, incetinel?\nTremura-în ghioaca, varga,\nNu cumva un vant să-l sparga:\nRoagă vantul să nu-l fure\nSi să nu mai biciuiasca\nBarbi de muschi, obraji de iasca,\nPrin padure.\nRoaga vantul să se-ndure\"\n\nDe la jarul straveziu,\nMai tarziu,\nSomnoros venii la geam.\n(Era-înalt, nu ajungeam.)\nDar prin sticla petecita,\nDar prin ghiata încâlcita,\nFulgera sul lung de har,\nPrapadenia de-afar':\nPodul lumii se surpase\nIar pe case,\nPana sus, peste colnic,\nAlbicioase\nOri foioase\nCadeau cepi de arbagic.\n\nViu îmi adusei aminte.\nCe-auzisem inainte,\nDe o noapte intre toate\nUrgisita,\nCând, pe coate,\nGuri spurcate\nSuflă vapt\nSă dărâme\nDin pământ...\nCând, pe-un sloi, rupând din pita,\nBaba Dochia-învălită\nCu opt sarici\nSta covrig,\nSta, înghite\nSi sughite\nSi se vaicara\nDe frig. \n- Hei, e noaptea-aceea poate!\n \nInapoi\nLa fulgii moi \nCumpenind a somn, pe coate, \nCu tot gandul, sus, la-el, \nSoptii: \n\"Melc incetinel,\nCum n-ai vrut să iesi mai iute!\nNici vifornită, nici mute\nPrin paduri nu te-ar fi prins...\nIar acum, când focu-i stins,\nHornul nins,\nAm fi doi s-alegem pene\nSi alene\nSă chemam pe mosul Iene\nDin poiene,\nSă ne-nchida:\nMie, gene;\nTie,\nCornul drept,\nCel stâng,\nBinisor,\nPe când se frâng\nLemne-n crâng,\nMelc natâng,\nMelc natâng!\"\n \n III\n \nDintre pene si cotoare\nGata nins,\nCum mija un pic de soare\nPe întins\n(In câmpie\nColilie\nRazboind cu lunecusul\nDin tăpoi saltând urcusul),\nInaltat la dâmbii prinsi,\nMă-intorsei subt alunis,...\n\nIl zarii langa culcusu-i\nDe frunzis.\nEra, tot, o scorojita\nLimba vanata, sucita,\nO nuia, ea un hengher\nIl tinea în zgarzi de ger!\nZale reci,\nAspre benti ce se-întretaie,\nSus, pe vreascurile seci,\nIl prindeau:\nO frunza moarta, cu pastaie.\nSi pe trupul lui zgarcit\nM-am plecat\nSi l-am bocit:\n\n- \"Melc, melc, ce-ai făcut \nDin somn cum te-ai desfacut? \nAi crezut în vorba mea \nPrefacuta... Ea glumea! \nAi crezut ca ploua soare,  \nC-a dat iarba pe razoare, \nCa  alunul e un cantec... \n- Astea-s vorbe si descantec!  \n\nTrebuia să dormi ca ieri,\nSurd la cânt si imbieri,\nSă tragi alt oblon de var\nintre trup si ce-i afar'...\n- Vezi?\nIesisi la un descantec;\nIarna ti-a muscat din pântec...\nAi pornit spre lunci si crâng,\nDar pornisi cu cornul stâng,\nMelc natâng,\nMelc natâng!\"\n  \nIar când vrui să-l mai alint\nIntinsei o mâna-amara\nDe plans mult....\nsi, dârdâind,\nDoua coarne de argint\nRasucit, se fărâmară.\nCa e ciunt, nu m-am uitat...\nCi, în punga lui cu bale,\nCu-insutite griji, pe cale\nL-am purtat\nLeganat:\n\nPunga mica de matasa...\nIar acasa\nL-am pus bine\nSus, în pod\n(Tot langa mine),\nCa să-i cânt din când în când\nFie tare\nFie-n gând:\n\"Melc, melc,\nCotobelc,\nPloua soare\nPrin fâneturi si razoare,\nLujerii te-asteapta-în crâng\n\nDar n-ai corn\nNici drept,\nNici stâng;\nSunt în sân la mosul Iene\nDin poiene:\nCornul drept,\nCornul stâng...\n \n- Iarna coarnele se frâng,\nMelc natâng,\nMelc natâng!\" \n\n\n\n\n\n\n"
    },
    {
        "Text": "\n\nIon Barbu\n\n\n\n\n[Din ceas, dedus...]\n\n\n\nDin ceas, dedus adâncul acestei calme creste, \nIntrată prin oglindă în mântuit azur,\nTăind pe înecarea cirezilor agreste,\nÎn grupurile apei, un joc secund, mai pur.\n\nNadir latent! Poetul ridică însumarea\nDe harfe resfirate ce-n zbor invers le pierzi \nȘi cântec istovește: ascuns, cum numai marea \nMeduzele când plimbă sub clopotele verzi.\n\n\n\n\n\n\n"
    },
    {
        "Text": "\n\nIon Barbu\n\n\n\n\nTimbru\n\n\n\nCimpoiul veșted luncii, sau fluierul în drum \nDurerea divizată o sună-ncet, mai tare... \nDar piatra-n rugăciune, a humei despuiare \nȘi unda logodită sub cer, vor spune - cum?\n\nAr trebui un cântec încăpător, precum \nFoșnirea mătăsoasă a mărilor cu sare;\nOri lauda grădinii de îngeri, când răsare\nDin coasta bărbătească al Evei trunchi de fum.\n\n\n\n\n\n\n"
    },
    {
        "Text": "\n\nIon Barbu\n\n\n\n\nGrup\n\n\n\nE temnița în ars, nedemn pământ, \nDe ziuă, fânul razelor înșală; \nDar capetele noastre, dacă sunt, \nOvaluri stau, de var, ca o greșală.\n\nAtâtea clăile de fire stângi!\nGăsi-vor gest închis, să le rezume, \nSă nege, dreaptă, linia ce frângi:\nOchi în virgin triunghi tăiat spre lume?\n\n\n\n\n\n\n"
    },
    {
        "Text": "\n\nIon Barbu\n\n\n\n\nÎnecatul\n\n\n\nFulger străin, desparte această piatră-adâncă; \nVăi agere, tăiați-mi o zi ca un ochean!\nAtlanticei sunt robul vibrat spre un mărgean, \nÎncununat cu alge, clădit în praf de stâncă,\n\nUn trunchi cu prăpădite crăci vechi, ce stau să pice, \nDin care alte ramuri, armate-n șerpi lemnoși,\nBat apele, din baia albastră să despice\nLimbi verzi, șuierătoare, prin dinții veninoși.\n\n\n\n\n\n\n"
    },
    {
        "Text": "\n\nIon Barbu\n\n\n\n\nOrbite\n\n\n\nColo, dimineața mea, \nViu altar îți miruia:\n\nCa Islande caste, norii \nÎn, dorită, harta orii,\n\nAgeri, șerpii ce purtai, \nȘerpii roșii, scurși din rai,\n\nȘi, cules, albastrul benții \nDe pe jerbele Juvenții.\n\n*\n\nLăncile de iarbă mici \nLe păzea cățeaua Bitsh,\n\nInimi mari dormeau pe țară. \nMunți, cu sângele afară...\n\nCunoscut acelor zori\nÎn fântâni, în șerpi, în nori.\n\n\n\n\n\n\n"
    },
    {
        "Text": "\n\nIon Barbu\n\n\n\n\nStatură\n\n\n\nSă nu prelingă, să nu pice \nViu spiritul, robit în ea, \nLa azimi albe să-l ridice: \nSfiit pruncia ei trecea.\n\nSori zilnici, grei, ardeau sub dungă, \nUșor sunau în răsărit;\nȘi nori ce nu știau s-ajungă\nȘi munții, câți va fi-ntâlnit,\n\nSuiau cu iezerii, să cate \nLa anii falnici, douăzeci.\nVedeau din ceasul ce nu bate\n- Din timp tăiat cu săbii reci. \n\n\n\n\n\n\n"
    },
    {
        "Text": "\n\nIon Barbu\n\n\n\n\nIncreat\n\n\n\nCu Treptele supui văditei gale \nSfânt jocul în speranță, de pe sund, \nTreci pietrele apunerii egale\nSupt văile respinse, ce nu sunt.\n\nȚi-e inima la vârste viitoare\nCa șarpele pe muzici înnodat, \nRotit de două ori la mărul-soare, \nÎn minutare-aprins - și încrestat.\n\n\n\n\n\n\n"
    },
    {
        "Text": "\n\nIon Barbu\n\n\n\n\nIzbăvită ardere\n\n\n\nCurcanii au mutat pe soare șirul\nDe gâturi cu, nestinși, cartofii roșii. \nLa cerul lăcrămat și sfânt ca mirul \nRotunzi se fac și joacă pântecoșii!\n\nȘuvița stelei noi întinge-n ape,\nUn stăpânit pământ ascultă ani, \nPământul s-a lipit de steaua-aproape. \nNuntesc, la curtea galbenă, curcani.\n\n\n\n\n\n\n"
    },
    {
        "Text": "\n\nIon Barbu\n\n\n\n\nPoartă\n\n\n\nSuflete-n pătratul zilei se conjugă, \nPașii lor sunt muzici, imnurile - rugă. \nPatru scoici, cu fumuri de iarbă de mare, \nVindecă de noapte steaua-n tremurare.\n\nPe slujite vinuri frimitură-i astru’.\nMunții-n Spirit, lucruri într-un Pod albastru. \nRaiuri divulgate! Îngerii trimeși\nFulgeră Sodomei fructul de măceș.\n\n\n\n\n\n\n"
    },
    {
        "Text": "\n\nIon Barbu\n\n\n\n\nLemn sfânt\n\n\n\nÎn văile Ierusalimului, la unul, \nPăios de raze, pământiu la piele:\nUn spic de-argint, în stânga lui, Crăciunul, \nRusalii ard în dreapta-i cu inele.\n\nPe acest lemn ce-aș vrea să curăț, nu e \nUnghi ocolit de praf, icoană veche! \nVăd praful - rouă, rănile - tămâie? \n- Sfânt alterat, neutru, nepereche.\n\n\n\n\n\n\n"
    },
    {
        "Text": "\n\nIon Barbu\n\n\n\n\nLegendă\n\n\n\nStrăluminați ca niște unghii, \nSub scuturi, îngeri au lăsat \nCherubul văii să-l înjunghii, \n- Sădiți în aer ridicat.\n\nȘi limfa pajiștelor pale \nSe pleacă soarelui ferit \nAl certei sere animale:\nÎngână sângelui ivit.\n\nScris, râul trece-n mai albastru \nȘi varurile zilei scad,\nE rana Taurului astru.\nVădita țară, Galaad.\n\n\n\n\n\n\n"
    },
    {
        "Text": "\n\nIon Barbu\n\n\n\n\nAura\n\n\n\nMire, văzut ca femeea,\nCu părul săpat în volute,\nDe Mercur cumpănit, nu de Geea, \nCăi lungi înapoi revolute;\n\nLa conul acesta de seară, \nCând sufletul meu a căzut \nȘi cald, aplecatul tău scut \nÎl supse, ca pata de ceară,\n\nCrescut, între mâini ca de apă, \nCe lucru al tainei cercai? \nSub verdele lumilor plai\nArai o lumină mioapă.\n\n\n\n\n\n\n"
    },
    {
        "Text": "\n\nIon Barbu\n\n\n\n\nMod\n\n\n\nTe smulgi cu zugrăviții, scris în zid \nLa gama turlelor acelor locuri, \nÎntreci orașul pietrei, limpezit \nDe roua harului arzând pe blocuri,\n\nO ceasuri verticale, frunți târzii!\nCer simplu, timpul. Dimensiunea, două; \nIar sufletul impur, în calorii,\nȘi ochiul, unghi și lumea-aceasta - nouă.\n\n- Înaltă-n vânt te frângi, să mă aștern \nO, iarba mea din toate mai frumoasă.\nNoroasă pata-aceasta de infern!\nDar ceasul - sus; trec valea răcoroasă.\n\n\n\n\n\n\n"
    },
    {
        "Text": "\n\nIon Barbu\n\n\n\n\nSecol\n\n\n\nRăsărit al crestelor de păsări,\nSteme nicăiri în fâlfâit, \nBântuie, când soarelui voit \nArcuite pajurile cățări.\n\nSeceri dintre secete-au sclipit!\nChemi zidul ars, cu ierburile cimbruri, \nAnulare unor albe timpuri,\nSub arginții muntelui orbit.\n\n\n\n\n\n\n"
    },
    {
        "Text": "\n\nIon Barbu\n\n\n\n\nMargini de seară\n\n\n\nPendulul apei calme, generale, \nSub sticlă sta, în Țările-de-Jos. \nLuceferii marini, amari în vale; \nSălciu muia și racul fosforos.\n\nUn gând adus, de raze și curbură \n(Fii aurul irecuzabil greu!)\nExtremele cămărilor de bură \nMirat le începea, în Dumnezeu.\n\n\n\n\n\n\n"
    },
    {
        "Text": "\n\nIon Barbu\n\n\n\n\nSteaua imnului\n\n\n\nRâu încuiat în cerul omogen, \nArhaic Unt, din lăudată seară, \nScurs florilor, slujind în Betleem, \nCând gărzile surpate înviară.\n\nSă port - sub raze deget șters înting - \nUn liniștit, un rar și tânăr mugur \nPrin ger mutat, prin tufele de zinc, \nLa stâncile culcate: să le bucur.\n\n\n\n\n\n\n"
    },
    {
        "Text": "\n\nIon Barbu\n\n\n\n\nSuflet petrecut\n\n\n\nScăzută zării blândă e țara minerală.\n- Inel și munte, iarbă de abur înzeuat. \nA ofilirii numai această foarte pală \nFăclie, pe ghicirea Albastrului ouat.\n\nMințiri, lumini! Scăpată, doar sfânta, ca o maică\n- Ars doliul ei; cu fruntea călcată de potcap: \nScăldând la dublul soare, apos, de la Drăgaică, \nRotundul, scund în palmă, duh simplu-n chip de nap.\n\n\n\n\n\n\n"
    },
    {
        "Text": "\n\nIon Barbu\n\n\n\n\nDioptrie\n\n\n\nÎnalt în orga prismei cântăresc\nUn saturat de semn, poros infoliu. \nCa fruntea vinului cotoarele roșesc, \nDar soarele pe muchii curs - de doliu.\n\nAproape. Ochii împietresc cruciș \nDin fila vibrătoare ca o tobă,\nCoroana literei, mărăciniș,\nJos în lumină tunsă, grea, de sobă.\n\nOdaie, îndoire-n slabul vis!\n- Deretecată trece, de-o mătușe - \nGunoiul tras în conuri, lagăr scris, \nAdeverire zilei - prin cenușe.\n\n\n\n\n\n\n"
    },
    {
        "Text": "\n\nIon Barbu\n\n\n\n\nDesen pentru cort\n\n\n\nO, veacul legiuise militar\nÎn litere ca turnul țuguiate! \nUrzite căi, neverosimil var, \nPrin dimineața ierbii înmuiate.\n\nSpălări împrăștiate! Înnoiți \nArginturile mari botezătoare \nȘi inima călărilor - spuziți\nDe dreaptă ziua-aceasta suitoare.\n\n- Ei vor sălta, la drum cu Novalis, \nPrin Șvabii verzi, țipate în castele. \nSă prade tremuratul plai de vis, \nPrielnic potrivirilor de stele!\n\n\n\n\n\n\n"
    },
    {
        "Text": "\n\nIon Barbu\n\n\n\n\nEdict\n\n\n\nAceastă pontifică lună \nCuvânt adormiților e, \nDin roua caratelor sună \nGeros, amintit: ce-ru-le.\n\nO sobă, cealaltă mumie. \nDomnește pe calul de șah, \nLa Moscova verde de-o mie \nDe turle, ars idol opac.\n\nDogoarea, podoabă: răsfețe \nUn secol cefal și apter.\n- Știu drumul Slăbitelor Fețe \nȘtiu plânsul apos din eter.\n\n\n\n\n\n\n"
    },
    {
        "Text": "\n\nIon Barbu\n\n\n\n\nPăunul\n\n\n\nSe ploconea răsăritean și moale, \nMălai din mâna ta să ciugulească. \nAlbastru pâlpâia și cald, în poale \nCa pânzele alcoolului, în ceașcă.\n\nPe butură, nebunul tău cu scufă \nOchi inegali grozav de triști rotea,\nȘi mâna ți-a sucit, cum storci o rufă, \nȘi-a rupt și gâtul păsării, care bătea.\n\n\n\n\n\n\n"
    },
    {
        "Text": "\n\nIon Barbu\n\n\n\n\nParalel romantic\n\n\n\nNumisem nunții noastre-un burg, \nSlăvit cu ape-abia de curg -\nCa un dulău trântit pe-o labă,\nVechi burg de-amurg, în țara șvabă.\n\nScări, unghiuri, porți! În prag de ușe. \nO troli domoli, o troli cu gușe,\nLa ce vărsări, ca de venin,\nVis crud striviți și gând cretin!\n\nStângi cuburi șubrede, intrate, \nDe case roșii, zaharate;\nVerzi investiri, prin câte-un gang, \nSub ceasuri largi - balang, balang!\n\n\n\n\n\n\n"
    },
    {
        "Text": "\n\nIon Barbu\n\n\n\n\nRiga Crypto si Lapona Enigel\n\n\n\nMenestrel trist, mai aburit\nCa vinul vechi ciocnit la nuntă, \nDe cuscrul mare dăruit\nCu pungi, panglici, beteli cu funtă,\n\nMult îndărătnic menestrel,\nUn cântec larg tot mai încearcă, \nZi-mi de lapona Enigel\nȘi Crypto, regele-ciupearcă!\n\n- Nuntaș fruntaș!\nOspățul tău limba mi-a fript-o, \nDar, cântecul, tot zice-l-aș, \nCu Enigel și riga Crypto.\n\n- Zi-l menestrel!\nCu foc l-ai zis acum o vară; \nAzi zi-mi-l strâns, încetinel, \nLa spartul nunții, în cămară.\n\n*\n\nDes cercetat de pădureți\nÎn pat de râu și-n humă unsă, \nÎmpărățea peste bureți\nCrai Crypto, inimă ascunsă,\n\nLa vecinic tron, de rouă parcă! \nDar printre ei bârfeau bureții \nDe-o vrăjitoare mânătarcă, \nDe la fântâna tinereții.\n\nȘi răi ghioci și toporași\nDin gropi ieșeau să-l ocărască, \nSterp îl făceau și nărăvaș, \nCă nu voia să înflorească.\n\nÎn țări de gheață urgisită, \nPe-același timp trăia cu el, \nLaponă mică, liniștită, \nCu piei, pre nume Enigel.\n\nDe la iernat, la pășunat,\nÎn noul an, să-și ducă renii, \nPrin aer ud, tot mai la sud, \nEa poposi pe mușchiul crud \nLa Crypto, mirele poienii.\n\nPe trei covoare de răcoare \nLin adormi, torcând verdeață: \nCând lângă sân, un rigă spân, \nCu eunucul lui bătrân,\nVeni s-o-mbie, cu dulceață:\n\n- Enigel, Enigel,\nȚi-am adus dulceață, iacă. \nUite fragi, ție dragi,\nIa-i și toarnă-i în puiacă.\n\n- Rigă spân, de la sân, \nMulțumesc Dumitale.\nEu mă duc să culeg\nFragii fragezi, mai la vale.\n\n-Enigel, Enigel,\nScade noaptea, ies lumine, \nDacă pleci să culegi,\nÎncepi, rogu-te, cu mine.\n\n-Te-aș culege, rigă blând... \nZorile încep să joace\nȘi ești umed și plăpând:\nTeamă mi-e, te frângi curând, \nLasă. - Așteaptă de te coace.\n\n-Să mă coc, Enigel,\nMult aș vrea, dar vezi, de soare, \nVisuri sute, de măcel, \nMă despart. E roșu, mare, \nPete are fel de fel;\nLasă-l, uită-l, Enigel,\nÎn somn fraged și răcoare.\n\n- Rigă Crypto, rigă Crypto, \nCa o lamă de blestem\nVorba-n inimă-ai înfipt-o! \nEu de umbră mult mă tem,\n\nCă dacă-n iarnă sunt făcută, \nȘi ursul alb mi-e vărul drept, \nDin umbra deasă, desfăcută, \nMă-nchin la soarele-nțelept.\n\nLa lămpi de gheață, supt zăpezi, \nTot polul meu un vis visează. \nGreu taler scump cu margini verzi \nDe aur, visu-i cercetează.\n\nMă-nchin la soarele-nțelept, \nCă sufletu-i fântână-n piept, \nȘi roata albă mi-e stăpână, \nCe zace-n sufletul-fântână.\n\nLa soare, roata se mărește;\nLa umbră, numai carnea crește \nȘi somn e carnea, se dezumflă, \nDar vânt și umbră iar o umflă...\n\nFrumos vorbi și subțirel \nLapona dreaptă, Enigel,\nDar timpul, vezi, nu adăsta, \nIar soarele acuma sta\nSvârlit în sus, ca un inel.\n\n- Plângi, preacuminte Enigel! \nLui Crypto, regele-ciupearcă.\nLumina iute cum să-i placă? \nEl se desface ușurel\nDe Enigel,\nDe partea umbrei moi, să treacă...\n\nDar soarele, aprins inel, \nSe oglindi adânc în el;\nDe zece ori, fără sfială,\nSe oglindi în pielea-i cheală.\n\nȘi sucul dulce înăcrește! \nAscunsa-i inimă plesnește, \nSpre zece vii peceți de semn, \nVenin și roșu untdelemn \nMustesc din funduri de blestem;\n\nCă-i greu mult soare să îndure \nCiupearcă crudă de pădure, \nCă sufletul nu e fântână \nDecât la om, fiară bătrână, \nIar la făptură mai firavă \nPahar e gândul, cu otravă,\n\nCa la nebunul rigă Crypto, \nCe focul inima i-a fript-o, \nDe a rămas să rătăcească \nCu altă față, mai crăiască:\n\nCu Laurul-Balaurul,\nSă toarne-n lume aurul,\nSă-l toace, gol la drum să iasă,\nCu măsălarița-mireasă, \nSă-i ție de împărăteasă.\n\n\n\n\n\n\n"
    },
    {
        "Text": "\n\nIon Barbu\n\n\n\n\nOul dogmatic\n\n\n\nE dat acestui trist norod\nSi oul sterp ca de mâncare,\nDar viul ou, la vârf cu plod,\nFăcut e să-l privim la soare !\n\nCum lumea veche, în clestar,\nÎnoată, în subtire var,\nNevinovatul, noul ou,\nPalat de nuntă si cavou.\n\nDin trei atlazuri e culcusul\nÎn care doarme nins albusul\nAtât de gales, de închis,\nCu trupul drag surpat în vis.\n\nDar plodul ?\nDe foarte sus\nDin polul plus\nDe unde glodul\nPământurilor n-a ajuns\nAcordă lin \nSi masculin\nAlbusului în hialin :\nSărutul plin.\n\n\t\t\t*\n\nOm uitător, ireversibil,\nVezi Duhul Sfânt făcut sensibil?\nPrecum atunci, si azi -- întocma :\nMărunte lumi păstrează dogma.\n\nSă vezi la bolti pe Sfântul Duh\nVeghind vii ape fără stuh,\nAcest ou -- simbol ti-l aduc,\nOm sters, uituc.\n\nNu oul rosu.\nOm fără sat si om nerod,\nUn ou cu plod\nÎti vreau plocon, acum de Paste :\nÎl urcă -- în soare si cunoaste !\n\n\t\t\t*\n\nSi mai ales te înfioară\nDe acel galben icusar,\nCeasornic fără minutar\nCe singur scrie când să moară\nSi ou si lume.  Te-înfioară\nDe ceasul, galben necesar...\nA mortii frunte -- acolo-i toată.\nÎn gălbenus, \nSă roadă spornicul albus,\nDurata-înscrie-în noi o roată.\nÎntocma -- dogma.\n\n\t\t\t*\n\nÎncă o dată :\nE Oul celui sterp la fel,\nDar nu-l sorbi.  Curmi nuntă-în el.\nSi nici la closcă să nu-l pui !\nÎl lasă -- în pacea -- întâie-a lui,\n\nCă vinovat e tot făcutul,\nSi sfânt, doar nunta, începutul.\n\n\n\n\n\n\n"
    },
    {
        "Text": "\n\nIon Barbu\n\n\n\n\nRitmuri pentru nunțile necesare\n\n\n\nCapăt al osiei lumii!\nCeas alb, concis al minunii, \nSună-mi trei\nClare chei\nCerte, sub lucid eter\nPentru cercuri de mister!\n\nAn al Geei, închisoare, \nOcolește roatele interioare: \nRoata Venerii\nInimii\nRoata capului\n\nMercur\nÎn topire, în azur, \nRoata Soarelui \nMarelui.\n\nI\n\nÎnspre tronul moalei Vineri \nBrusc, ca toți amanții tineri, \nAm vibrat\nÎnflăcărat:\n\nVaporoasă\nRituală\nO frumoasă\nMasă\nScoală!\nÎn brățara ta fă-mi loc \nCa să joc, ca să joc, \nDanțul buf\nCu reverențe\nOri mecanice cadențe.\n\nAh, ingrată,\nEnergie degradată,\nBrută ce desfaci pripită \nGrupul simplu din orbită, \nVeneră,\nInimă\nÎn undire minimă:\n\nAphelic ( )\nPerihelic ( (i )\nCojunctiv (dodo) \nOponent (adio!)\n\nII\n\nPaj al Venerii, \nOral\nPapagal!\nÎn cristalul tău negat, \nSpre acel fumegat\nFra Mercur \nDe pur augur,\nPeste îngeri, șerpi și rai \nSună vechi:\nI-ro-la-hai,\n\nMercur, astră aurită, \nCu peri doi împodobită \nLungi\nCu pungi\nPe bomba mare,\nOarbă, de cercetătoare,\n\nO, Mercur,\nFrate pur\nConceput din viu mister \nȘi Fecioara Lucifer,\n\nÎnclinat pe ape caste\nÎn sfruntări iconoclaste, \nCap clădit\nDin val oprit\nSus, pe Veacul împietrit,\n\nO select \nIntelect\nNunta n-am sărbătorit...\n\nIII\n\nUite, ia a treia cheie,\nVâr-o în broasca - Astartee!\nȘi întoarce-o de un grad \nUnui timp retrograd, \nTrage porțile ce ard,\n\nCă intrăm\nSă ospătăm\nÎn cămara Soarelui \nMarelui\nNun și stea,\n\nAbur verde să ne dea,\nDin căldări de mări lactee, \nLa surpări de curcubee,\n- În Firida ce scântee eteree.\n\n\n\n\n\n\n"
    },
    {
        "Text": "\n\nIon Barbu\n\n\n\n\nPaznicii\n\n\n\nÎnaltă conexiune,\nGardă eficace nunților,\nDrum și Carte:\nPentru sumbrul rac al lui Marte. \nPentru Jup\n- Acel Trup -\nSaturn centurat în aparte,\nUran ca un tiv,\nNeptun aditiv;\n\nCădelnițare în cor a nunților, \nDin zece Lune, în rampă, \nO foarte cerească și amplă \nMătanie a Frunților!\n\nSalut de pe scară de noapte, \nLa sceptrul seral\nDe trei ori spiral:\nAl lumii râu static de lapte;\n\nPlecăciune joasă,\nLa fața păroasă,\nSuptă, care ajună\nApusă-n cărbunii din lună;\n\nMătanie adâncă, \nÎndoită încă \nNorului violaceu,\n\nFumat lung, de soare, \nLa ziua-n vărsare,\nCând pipăie sufletul meu.\n\n\n\n\n\n\n"
    },
    {
        "Text": "\n\nIon Barbu\n\n\n\n\nÎnfățișare\n\n\n\nPudrează râul tragic în oglindă, \nCu de-amănuntul, cristalin, de bal; \nSăltate-n coc, volutele să prindă \nPerucii de argint - un encefal.\n\nLa balul liniștit, de mare gală,\nDe vrei să placi frumosului tău Domn: \nTreaz, poleiește-ți masca facială \nȘi dinții înverziți de duh de somn;\n\nLuminile odăilor le stinge!\nSă-nceapă marea pară de opal,\nCând înghețat, din iarna care ninge \nÎn creștet, ca-ntr-un parc, pe encefal.\n\n- Fii Domnului statură luminoasă, \nCu gândul - sprinten fulger viitor! \nSă-ți fie brațul spadă bătăioasă \nȘi ochiul: disc lunar lunecător.\n\n\n\n\n\n\n"
    },
    {
        "Text": "\n\nIon Barbu\n\n\n\n\nFalduri\n\n\n\nSomn mult, din plușuri. Vid în stal. \nVegherea sticlei, drept cortină. \nÎndepărtat, ca-ntr-o odihnă\nDin membre limpezi, o cristal!\n\nSub mături, fluturi și urâturi\nMort - chipul meu, pe crengi de gâturi, \nUn glas din ceruri cere: - Dacă\nAi face-oglinzile să tacă?\n\nDin somn, din stofă sar deștept, \nSmulg fierul scurt, îl duc la piept. \nLa țărmul apelor de gală\nStrig hidra mea, chilocefală:\n\n- Întemnițate William,\nCast hidrofil, te așteptam \nSă treci, maree, din oglindă \nÎn luna frunții, să te-aprindă;\n\nStudent stufos, Bostonian, \nCețoase Wilson William, \nÎți jur, ar face-o bună mină \nSpini șase-n pielea ta marină!\n\n(De șase ori, în ape grele\nSting fier aprins, până-n prăsele; \nFulger cedat, just unghi normal, \nCad reflectat, croiesc cristal.)\n\nPiei, chip! Rămâi, cortină spartă, \nPătrată Spanie pe-o hartă,\nRăpus, în mâini, pumnalul tras, \nÎn fund ursuz, de zahăr ars:\n\nValuri frânte, gemene, \nRuptură de cremene,\n\nCe gând târziu mă suflă-acu? \nSă vântur nopții \"Bu-hu-hu\" \nCa la un cântec, altădată?\n\nSe toarce vorba, închegată, \nCutia-încet se-ncuie-n piept, \nÎn scrisul apei caut drept.\n\n\n\n\n\n\n"
    },
    {
        "Text": "\n\nIon Barbu\n\n\n\n\nUvedenrode\n\n\n\nLa râpa Uvedenrode\nCe multe gasteropode! \nSuprasexuale \nSupramuzicale;\n\nGasteropozi!\nMult limpezi rapsozi, \nModuri de ode\nCeruri eșarfă\nAntene în harfă;\n\nUvedenrode\nPeste mode și timp \nOlimp!\n\nCeas în cristalin\nLângă fecioara Geraldine!\n\nDantelele sale\nCa floarea de zale,\n\nPrin brațele ei \nGhețari în idei,\n\nLa soarele sfânt, \nEgal - acest cânt:\n\nOrdonată spiră, \nSunet\nFruct de liră,\nCapăt paralogic, \nLeagăn mitologic,\nDin șetrele mari\nApari:\nO cal de val\nPeste cavală\nCu varul deasupra-n spirală!\n\nÎncorporată poftă, \nUite o fată,\nLunecă o dată, \nLunecă de două \nOri până la nouă, \nPână o-nfășori \nÎn fiori ușori, \nPână-o torci în zale \nGasteropodale;\n\nPână când, în lente \nAntene atente \nO cobori:\n\nPendular de-ncet, \nInutil pachet,\nSub timp,\nSub mode\nÎn Uvedenrode.\n\n\n\n\n\n\n"
    },
    {
        "Text": "\n\nIon Barbu\n\n\n\n\nDomnișoara Hus\n\n\n\nSurorii noastre mai mari,\nRoabe aceleiasi Zodii,\nPrea-turburatei Pena Corcodusa.\n \n a) Ceas de seară \n b) Prezentare \n c) Vaduri si alaiuri \n d) Cuvinte de îmbărbătare \n e) Aur netemporal \n f) Chemarea mosorului. \n \n\na)\nCheagul alb, lăsat din seară,\nDintre limpezimi crescut,\nCu aripa ca un scut\nAbia dus la subtioara,\nCel cu plisc întors de ceara rosie,\nIncovrigat,\nPeste inimi\nCatre seară\nAtârnat:\nChipul coabe,\nS-a-îmbuibat în seara grasa\nCa-ntr-o banită a cu boabe \nSi-a sburat.\n\nS-a-imbuibat\nSi s-a dus\nCeasul rău,\nCeasul tau, Domnita Hus!\n \n\nb)\nEste - Domnisoara Hus\n(Carnaksi, Masala!)\nCu picioare ca pe fus,\nLargi salvari\nUndeva.\n\nPentru ea cinci feciori\nPricopsiti (ah! beizadele),\nAu taiat alti cinci feciori\nCe-i faceau la bezele.\nSi-au dantat cinci feciori\nPricopsiti, la streangul furcii;\nEa danta\nAcana\nCu muscalii si cu turcii:\n \nPasi agale\nCu pasale\nPasi batuti\nCu arnăuti,\nSprinteni, spornici,\nCu polcovnici\nDe tot sprinteni\nDe tot sus\nDe strigau, pierduti, ibovnici:\n-- Isala, Domnita Hus!\n\n\nc)\nS-a-imbuibat\nSi s-a dus\nCeasul rău,\nCeasul tau, Domnita Hus!\nSvelt acum,\nTaie-ti drum...\n\n- Undă, undelemn călâi,\nVântul luneca, inmoaie.\n- Haide, salta-ti din călcâi\nPintenii, toli câinii droaie,\n\nSi la drum, pe uliti mici,\nLânga gropi, printre casoaie,\nCând prin ghimpi, când prin urzici,\nIedera de zdrente, soaie,\n\nMână tot către Apus!\nEl te schimba-în humă verde\nEl milos de lin si-a pus\nMâna-i verde\nSă-ti desmierde\nSi grumajii tai umflati\n(Ce serpi tari, cocliti de bale,\nMai cocliti ca serpii frati\nDin fântâni municipale)\nSi picioarele în coji,\nNumai noduri, numai dâre,\nUnde ani si ger, raboj\nIncrustară: cu satâre!\n\n\nd)\nSuna noaptea, fund de tuci.\nTu ajungi, incaleci zidul,\nScoti din traistă trei lăptuci,\nPâinea oachesa, ca blidul.\n\nPeste mlastini somnul spulberi.\nDuhul mlastinii adie,\nUn oras se-îngroapa-în pulberi\nDepartat, ca de hârtie.\n\n- Si tu plângi ca Cel-de-sus\nN-are grijă de sărace,\nCa ti-e trupul frânt, răpus:\nNu e nimeni să-l imbrace,\n\nLacrimi mari îti prind de gât\nLungi zorzoane de nebună.\nLasa, nu mai plânge-atât,\nSterge-ti ochii, te imbună,\n\nUite colo: stele ies\nCa vărsatul si pojarul\nIn răsad aprins si des\nIntesat e Pălimarul;\n\nUite, cerul a miscat\nPlecăciuni îti face tie.\nFruntea Cerul ti-a-închinat\nAmetit, ca de betie;\n\nCercuitii - ochii tai -\nGem ca pietre-în tăvăluge!\nPe când guri de gol, în Văi\nInstelate, sus, îi suge.\n\n\ne)\nHăt la cel\nVânat cer\nImpacat la sori de ger,\nUnde visul lumii ninge,\nUnde sparge si se stinge,\nSub târzii vegheri de smalt,\nOrice salt indraznit:\n\nFalsă minge\nOri sec fulger\nDe hanger\nRepezit;\n\n- Prin Târziu si înalt\n- In plictisul si căscatul lung al râpelor de smalt\nHai în sbor de soarec sur.\nLa ăl ciur\nDes si rar\n\nClatinat la râul noptii\nDe Tiganul Aurar,\nCiuruitul prapur sur\nCe-în azur stravechi întinge\nIngălatul de azur:\nRupta lumilor meninge!\n\nPân'la el,\nUsurel\nPe arc tors fără cusur\nIndoieste si întinde\nSborul tau de soarec sur...\n\nSi cu pumnul dus mosor\nPân' la sita din tarie,\nTreiera suierator\nSpart descântec din fetie!\n\n\nf)\nBuhuhu la luna suie,\nPe gutuie să mi-l suie,\nOri de-o fi pe rodie:\nBuhuhu la Zodie;\n\nUhu, Scorpiei surate,\nSă-l întoarca d-a-îndarate,\nSă nu-i rupă vrun picior\nCâine ori Sagetator!\n\n- Ai văzut? Muri o stea.\n- Ca o smieură mustea;\n\nStea turtita, - în hauri supta,\nAdu-mi-l pe-o coada rupta,\nRupta si de lingura,\nSă colinde singura,\nToate vamile pustii\nUnde fierb, la pirostrii,\nIn ceaun cu apa vie,\nNaravitii la curvie;\n\nIn zemi acre si amare\nCâti au râs de fată mare;\n\nIn grăsime si colastră,\nCâtii smintiră vreo nevastă.\n\nBuhuhu, uhu, de zor\nSi-înc-o data, prin mosor,\nDoar i-o da mai mult îndemn\nCoadei lingurii de lemn\n(Lemn de leac)\nDoar l-o-întoarce berbeleac\nDoar l-o duce vălătuc\nPe ibovnicul uituc!\n\nFluturai la vânt făină,\nSloată se porni, haină;\n\nAruncai si cu pîsat,\nPâclă deasa s-a lasat;\nPresărai atunci mălai,\nSi tot cerul îI spălai,\nDoar pe plai\nCît un scai\nMai juca un nour mic,\nSgriburit si de nimic;\n\nLuai din sân tărâte coapte!\nSi tot norul, jos, în noapte,\nCa o gâlca obrinti,\nIn tărână se trânti,\nInflori, crăpă în sapte\nNori la fel:\n\nDe sub nori si câmpuri - El\nSubtirel\nVaruit în alb de lapte, \nStrigoi,\nRupt din veacul de apoi,\nVrej de soapte,\nDin bici ud si din tăpoi\nHăituit de Miaza Noapte. \n\n\n\n\n\n\n"
    },
    {
        "Text": "\n\nIon Barbu\n\n\n\n\nIsarlâk\n\n\n\n\"Pentru mai dreapta cinstire\na lumii lui Anton Pann\"\n\nLa vreo Dunare turceasca,\nPe ses vested, cu tutun,\nLa mijloc de Rău si Bun\nPân'la cer frângându-si treapta,\n\nTrebuie să înfloreasca:\nAlba,\nDreapta\nIsarlîk!\n\nRuptă din coastă de soare!\nCu glas gales, de unsoare,\nCe te-ajunge-asa de lin\nCând un sfânt de muezin\nFâlfâie, înalt, o rugă\nPe fuisor, la zâna-în fuga...\n\n           *\n\n- Isarlîk, inima mea,\nData în alb, ca o raia\nIntr-o zi cu var si ciuma,\nCuib de piatra si leguma\n- Raiul meu, ramâi asa!\n\nFii un tîrg temut, hilar\nSi balcan - peninsular...\n\nLa fundul marii de aer\nToarce gâtul, ca un caer,\nIn patrusprezece furci,\nLa raiele;\n\nrar, la turci!\nBeată, într-un singur vin:\nHazul Hogii Nastratin\n\n           *\n\nColo, cu doniti în spate,\nAsinii de la cetate,\nGâzii, printre fete mari,\nSimigii si gogosari,\nGuri casca când Nastratin\n\nLa jar alb topeste în,\n\nVinde-în leasă de copoi\nCatei iuti de usturoi,\nJoaca, si-în cazane suna\nCând cadâna curge-în Luna.\n\n            *\n\nDeschideti-va, porti mari!\nMarfa-aduc, pe doi magari,\nCa să vând acelor case\nPulberi, de pe luna rase,\nSi-alte poleieli frumoase;\nPietre ca apa de grele,\nCe fireturi, ce inele,\nOpinci pentru hagealîk\n\n- Deschide-te, Isarlîk!\n\nSă-ti fiu printre foi un mugur\nS-aud multe, să mă bucur\n\nLa rastimpuri, când Kemal\nPe Bosfor, la celalt mal,\nDin zecime, în zecime,\nTaie-în Asia grecime;\n\nCând noi, a Turchiei floare,\nIntr-o slavă stătătoare\n\nDăm cu sâc\nDin Isarlîk!\n\n\n\n\n\n\n"
    },
    {
        "Text": "\n\nIon Barbu\n\n\n\n\nÎn memoriam\n\n\n\n(Stihuri pentru pomenirea unui câine cu numele nemțesc, e drept \ndăruit autorului de un prieten franc. Crescut însă la Isarlâk.)\n\nPrimăvară belalie\nCu nopți reci de echinox, \nVii și treci\nȘi-nvii, stafie,\nPe răpusul câine Fox!\n\nFox frumos \nCu dinți oțele \nȘi preț mare \nLa cățele,\n\nFox nebun \nScurt de coadă\nFuge-n lume, \nSe înnoadă!\n\nPrimăvară belalie,\nInsomnii de echinox, \nDimineți, lăsați să vie \nCum venea, băiatul Fox:\n\nCapul, cafeniu pătat,\nCu miros de dimineață, \nDe zăvozii mari din piață \nÎn trei locuri sângerat, \nÎl lipește de macat, \nOchii-ntoarce, a mirare, \nDin piept mare:\nCe lătrat!\n\nPomi golași și zori de roșuri! \n(E aprilie, nu mai)\nForfotă de fulgi pe coșuri, \nÎn cuib fraged: Cir-li-lai.\n- Fox al meu, îți place, hai?\n\nCir-li-lai, cir-li-lai,\nPrecum stropi de apă rece\nÎn copaie când te lai; \nVir-o-con-go-eo-lig, \nOase-nchise-afară-n frig \nLir-liu-gean, lir-liu-gean, \nCa trei pietre date dura\nPe dulci lespezi de mărgean.\n\nTe-ai sculat cu noaptea-n cap, \nO să-ți dea colgiul hap,\nFox cu ochii-ntorși cu albul, \nFix cu ochii la harap!\n\nSus în pat \nHaide - zup!\nAdă botul \nSă ți-l pup.\nLa ureche-apoi să-l pui,\nSă zici iute ce-ai să-mi spui. \nVrei să batem lunci, păduri?\n\nOri ești poate în călduri \nȘi-ai venit să-ți caut fată \nTot ca tine de pătată: \nNunul vinovat să-ți fiu, \nSă-mi vând sufletul de viu!\n\nNu mă bag să caut fată, \nCă e treabă mult spurcată \nȘi cădem în postul mare \nȘi-am căințele amare.\n\nDar nu-ți arde de păduri \nȘi mai va până-n călduri. \nVăd acum ce sta să zică \nBotul tău. Știi vreo pisică!\n\nȘi ții minte că mi-e dragă, \nMiorlăita, care-și bagă\nPrin cămări, prin așternuturi, \nOchi-pucioasă, de te scuturi:\n\nDracu-aducător de boale, \nCald inel, cu blană moale \nȘi cu prefăcut răsuflet \nCa păcatele din suflet!\n\nStai un pic,\nCă mă ridic\nȘi-i venim acum de hac! \nLasă numai să mă-mbrac \nȘi-ți ajut să urci în pom, \nCâine vorbitor și om,\nS-o dăm jos din pom și cracă,\nApoi - tava\nȘi-n tarbacă,\nDe trei ori de capul scării \nSă-i frângem șira spinării!\n\nNalt, curat sub corn de rai, \nDezlega-vom: cir-li-lai,\n\nCir-li-lai, cir-li-lai,\nPrecum stropi de apă rece\nÎn copaie când te lai; \nVir-o-con-go-eo-lig, \nOase-nchise-afară-n frig \nLir-liu-gean, lir-liu-gean, \nCa trei pietre date dura \nPe dulci lespezi de mărgean.\n\n\n\n\n\n\n"
    },
    {
        "Text": ""
    },
    {
        "Text": "\n\nIon Barbu\n\n\n\n\nUmanizare\n\n\n\n   Castelul tau de ghiata l-am cunoscut gindire: \n   Sub tristele-i arcade mult timp am ratacit \n   De noi rasfringeri dornic, dar nicio oglindire, \n   In stinsele cristale ce-ascunzi, nu mi-a vorbit. \n   \n   Am parasit in urma grandoarea ta polara \n   Si-am mers, si-am mers spre caldul pamint de miazazi, \n   Si sub un pilc de arbori stufosi, in fapt de seara, \n   Cararea mea, surprinsa de umbra, se opri. \n   \n   Sub acel pilc de arbori salbateci, in amurg, \n   mi-ai aparut - sub chipuri necunoscute mie, \n   Cum nu erai acolo, in frigurosul burg, \n   Tu, muzica a formei in zbor, Euritmie! \n   \n   Sub infloritii arbori, sub ochiul meu uimit, \n   Te-ai resorbit in sunet, in linie, culoare, \n   Te-ai revarsat in lucruri, cum in eternul mit \n   Se revarsa divinul in luturi pieritoare. \n   \n   O, cum intregul suflet, al meu, ar fi voit \n   Cu cercul undei tale prelungi sa se dilate, \n   Sa spintece vazduhul si - larg si inmiit - \n   Sa simta ca vibraza in lumi nenumarate... \n   \n   Si-n acel fapt de seara, uitindu-ma spre Nord, \n   In ceasul cind penumbra la orizont descreste \n   Iar seara intirzie un somnolent acord, \n   Mi s-a parut ca domul de ghiata se topeste. \n\n\n\n\n\n\n"
    }
]