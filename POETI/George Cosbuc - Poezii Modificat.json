[
    {
        "Text": "\n\nGeorge Coșbuc\n\n\n\n\nNunta Zamfirei\n\n\n\n\n\nE lung pământul, ba e lat,\nDar ca Săgeată de bogat\nNici astăzi domn pe lume nu-i,\nȘi-avea o fată, - fata lui -\nIcoană-ntr-un altar s-o pui\nLa închinat.\n\nȘi dac-a fost pețită des,\nE lucru tare cu-nțeles,\nDar dintr-al prinților șirag,\nCâți au trecut al casei prag,\nDe bună seamă cel mai drag\nA fost ales.\n\nEl, cel mai drag! El a venit\nDintr-un afund de Răsărit,\nUn prinț frumos și tinerel,\nȘi fata s-a-ndrăgit de el.\nCă doară tocmai Viorel\nI-a fost menit.\n\nȘi s-a pornit apoi cuvânt!\nȘi patru margini de pământ\nCe strimte-au fost în largul lor,\nCând a pornit s-alerge-n zbor\nAcest cuvânt mai călător\nDecât un vânt!\n\nCa ieri, cuvântul din vecini\nS-a dus ca astăzi prin străini,\nLăsând pe toți, din cât afund\nO mie de crăimi ascund,\nToți craii multului rotund\nDe veste plini.\n\nȘi-atunci din tron s-a ridicat\nUn împărat după-mpărat\nȘi regii-n purpur s-au încins,\nȘi doamnele grăbit au prins\nSă se gătească dinadins,\nCa niciodat'.\n\nIar când a fost de s-a-mplinit\nAjunul zilei de nuntit,\nDin munți și văi, de peste mări,\nDin larg cuprins de multe zări,\nNuntași din nouăzeci de țări\nS-au răscolit.\n\nDe cum a dat în fapt de zori\nVeneau cu fete și feciori\nTrăsnind rădvanele de crai,\nPe netede poteci de plai:\nLa tot rădvanul patru cai,\nBa patru sori.\n\nDin fundul lumii, mai din sus,\nȘi din Zorit, și din Apus,\nDin cât loc poți gândind să bați\nVenit-au roiuri de-mpărați\nCu stemă-n frunte și-mbrăcați\nCum astăzi nu-s.\n\nSosit era bătrânul Grui\nCu Sanda și Rusanda lui,\nȘi Ținteș, cel cu trainic rost,\nCu Lia lui sosit a fost,\nȘi Bardeș cel cu adăpost\nPrin munți sâlhui.\n\nȘi alții, Doamne! Drag alint\nDe trupuri prinse-n mărgărint!\nCe fete dragi! Dar ce comori\nPe rochii lungi țesute-n flori!\nIar hainele de pe feciori\nSclipeau de-argint.\n\nVoinicii cai spumau în salt;\nȘi-n creasta coifului înalt\nPrin vulturi vântul viu vuia,\nVrun prinț mai tânăr când trecea\nC-un braț în șold și pe prăsea\nCu celălalt.\n\nIar mai spre-amiazi, din depărtări\nVăzutu-s-a crescând în zări\nRădvan cu mire, cu nănași,\nCu socri mari și cu nuntași,\nȘi nouăzeci de feciorași\nVeneau călări.\n\nȘi ca la mândre nunți de crai\nIeșit-a-n cale-ales alai\nDe sfetnici mulți și mult popor\nCu muzici multe-n fruntea lor;\nȘi drumul tot era covor\nDe flori de mai.\n\nIar când alaiul s-a oprit\nȘi Paltin-crai a stărostit\nA prins să sune sunet viu\nDe treasc și trâmbiți și de chiu -\nDar ce scriu eu? Oricum să scriu\nE nemplinit!\n\nȘi-atunci de peste larg pridvor,\nDin dalb iatac de foișor\nIeși Zamfira-n mers isteț,\nFrumoasă ca un gând răzleț,\nCu trupul nalt, cu părul creț,\nCu pas ușor.\n\nUn trandafir în văi părea;\nMlădiul trup i-l încingea\nUn brâu de-argint, dar toată-n tot\nFrumoasă cât eu nici nu pot\nO mai frumoasă să-mi socot\nCu mintea mea.\n\nȘi ea mergând spre Viorel,\nDe mână când a prins-o el,\nRoșind s-a zăpăcit de drag, -\nVătavul a dat semn din steag\nȘi atunci porniră toți șireag\nÎncetinel.\n\nȘi-n vremea cât s-au cununat\nS-a-ntins poporul adunat\nSă joace-n drum după tilinci:\nFeciori, la zece fete, cinci,\nCu zdrângăneii la opinci\nCa-n port de sat.\n\nTrei pași la stânga linișor\nȘi alți trei pași la dreapta lor;\nSe prind de mâini și se desprind,\nS-adună cerc și iar se-ntind,\nȘi bat pământul tropotind\nÎn tact ușor.\n\nIar la ospăț! Un râu de vin!\nMai un hotar tot a fost plin\nDe mese, și tot oaspeți rari,\nTot crai și tot crăiese mari,\nAlăturea cu ghinărari\nDe neam străin.\n\nA fost atâta chiu și cânt\nCum nu s-a pomenit cuvânt!\nȘi soarele mirat sta-n loc,\nCă l-a ajuns și-acest noroc,\nSă vadă el atâta joc\nP-acest pământ!\n\nDe-ai fi văzut cum au jucat\nCopilele de împărat,\nFrumoase toate și întrulpi,\nCu ochi șireți ca cei de vulpi,\nCu rochii scurte până-n pulpi,\nCu păr buclat.\n\nȘi principi falnici și-ndrăzneți,\nDe-al căror buzdugan isteț\nPerit-au zmei din iaduri scoși!\nDe-ai fi văzut jucând voioși\nȘi feți-voinici, și feți-frumoși,\nȘi logofeți.\n\nBa Peneș-împărat, văzând\nPe Barbă-Cot, piticul, stând\nPe-un gard de-alături privitor,\nL-a pus la joc! Și-ntre popor\nSărea piticu-ntr-un picior\nDe nu-și da rând!\n\nSunt grei bătrânii de pornit,\nDar de-i pornești, sunt grei de-oprit!\nȘi s-au pornit bărboșii regi\nCu sfetnicii-nvechiți în legi\nȘi patruzeci de zile-ntregi\nAu tot nuntit.\n\nȘi vesel Mugur-împărat\nCa cel dintâi s-a ridicat\nȘi, cu păharul plin în mâini,\nPrecum e felul din bătrâni\nLa orice chef între români,\nEl a-nchinat.\n\nȘi-a zis: - \"Cât mac e prin livezi,\nAtâția ani la miri urez!\nȘi-un prinț la anul! blând și mic,\nSă crească mare și voinic, -\nIar noi să mai jucăm un pic\nȘi la botez!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nRea de plată\n\n\n\nEa vine de la moară;\nȘi jos în ulicioară\nPunându-și sacul, iacă\nNu-l poate ridica.\n- \"Ți-l duc eu!î - \"Cum?î - \"Pe plată!\nIar ea, cuminte fată,\nSe și-nvoiește-ndată.\nDe ce-ar și zice ba?\n\nEu plec cu sacu-n spate.\nLa calea jumătate\nCer plata, trei săruturi.\nDar uite, felul ei:\nStă-n drum și să socoate,\nȘi-mi spune câte toate,\nCă-s scump, că ea nu poate,\nCă prea sunt multe trei!\n\nCu două se-nvoiește,\nIar unul mi-l plătește,\nCu altul să-mi rămâie\nDatoare pe-nserat.\nDar n-am să-l văd cât veacul!\nȘi iată-mă, săracul,\nSă-i duc o poștie sacul\nP-un singur sărutat!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nCrăiasa zânelor\n\n\n\nOrcanul însuși stă domol\nȘi-n gânduri dulci se pierde,\nCând zânele cu pieptul gol\nRăsar pe lunca verde.\nUșoare, ca de neguri, fug\nPrin liniștea adâncă,\nObrajii lor, ca flori de rug,\nSunt nesărutați încă.\n\nVezi tu departe-n Răsărit\nAprins lucind ca focul\nPalatul lor? Împrejmuit\nCu zid d-argint e locul:\nAcolo ele-n veci nu mor\nȘi vara-n veci nu moare,\nIar ele-și au crăiasa lor\nȘi toate sunt fecioare.\n\nLa țara lor nici zmei n-ajung!\nDar într-o zi, la poartă,\nBătu, de drumul greu și lung,\nSlăbită și mai moartă,\nO fată de-mpărat, cerând\nUn loc de mas, sărmana,\nȘi se ruga milos de blând,\n- \"Și cum te cheamă?î - \"Anaî.\n\n- \"Eu nu pot, Ano, să-ți descui;\nAcest drept al meu nu e.\nCrăiasei noastre am să-i spui\nSă vie să-ți descuie.\nP-un nor de aur lunecând\nA zânelor crăiasă\nVenea cu părul râurând,\nRâu galben de mătasă.\n\nCrăiasa-n purpur și-n smarald\nS-ascunde, nu s-ascunde,\nStrăbați cu ochii viul cald\nAl formelor rotunde.\nArd flacări ochii ei crăiești\nCum stă la zid plecată;\n- \"Descui. Dar eu mă tem că ești\nFecior!î - \"Ba nu: sunt fată!\n\nȘi dându-i zânele-adăpost\nTrăia cu ele soră.\nDar într-o zi a fost ce-a fost\nCă nu s-a duc la horă\nȘi-având inel, ea se juca\nStând singură-ntr-o vale:\nPe-acolo doamna se plimba\nȘi-a dat de Ana-n cale.\n\n- \"Ce ai tu, Ano?î - \"Uite ce-i!\nCrăiasa schimbă fețe,\nCă n-a văzut în viața ei\nInel, și ce mândrețe!\nDin piatra tronului din rai\nCioplit în flori măiestre,\nEl singur unui fiu de crai\nD-ajuns i-ar fi fost zestre.\n\n- \"Și cum îi zici?î - \"Inel îi zic!\nPe degetul suleget\nAl zânei pus, pe cel mai mic,\nCrescut părea pe deget.\n- \"O, dă-mi-l mie!î drăgălaș\nSe roagă ea-mbătată.\n- \"Ți-l dau, stăpâno, de mă lași\nSă te cuprind o dată!\n\nCrăiasa-n veselia ei\nCu grabă se-nvoiește:\n- \"Mă strângi la piept, și-atâta ce-i?\nȘi pieptul Anei crește,\nȘi cum întinde brațul drept\nMai viu îi bate pieptul\nȘi tremură, strângând la piept\nPe doamnă-sa cu dreptul.\n\n- \"Atâta ce-i?î - \"Dar m-a durut!\nSă nu pui mâna stângă!\nȘi-n urmă zâna s-a zbătut\nCă prea mult vrea s-o strângă.\nAșa fac și copiii-n joc\nCând nu-și înțeleg vrerea,\nDar zânei i-a părut d-atunci\nCă i-a slăbit puterea.\n\nA doua zi, sub umbre rari\nDe pom cu floarea albă,\nFăcea, având mărgăritari,\nDintr-înșii Ana salbă.\nCrăiasa vine iar. Zărind\nFrumoasa jucărie,\nAprinșii-i ochi mai mult s-aprind\nSă aib-acea mândrie.\n\n- \"Ce-i asta?î - \"Salbă!î Ard răzleț\nMărgeanuri roșii-n pară,\nȘi n-ai fi dat d-ajunsul preț\nAl salbei, dând o țară.\n- \"Și cui o dai tu?î pătimaș\nZâmbind crăiasa-ngână:\n- \"Ți-o dau și ție, de mă lași\nSă te sărut, stăpână!\n\nPe nimeni ea n-a sărutat,\nOri poate flori și fluturi,\nDar pentru salbă i-ar fi dat\nȘi-o sută de săruturi.\nAșa fac doi coii în joc,\nCând nu-nțeleg ce-i jocul,\nDar zânei i-a părut d-atunci\nCă i-a pierit norocul.\n\nA treia zi, privind în lac\nCopila, ca-n oglindă,\nCerca și nu putea pe plac\nUn brâu pe trup să-și prindă.\nCrăiasa vine iar. Grăbit\nS-a-ncins atunci crăiasa,\nȘi cât de strâns i s-a lipit\nDe caldul trup mătasa!\n\nEa bate-n palme, vede-n lac\nCă strânsă-i stă mai bine;\nRotunde, ca un cap de mac,\nStau sânurile pline,\nMai naltă pare, și-n umblat\nMlădie ca o vargă,\nEa simte cât de rău i-a stat\nÎn haina ei cea largă.\n\nȘi ochii-i otrăviți de dulci\nLa brâu sălbatici cată.\n- \"Ți-l dau, cu tine de mă culci\nAlăturea o dată!\n- \"Dar, Ano, pentru ce nu-mi cei\nAltce, că am eu multe!\n- \"Nu vreu!î Și-n urmă asta ce-i?\nDe ce să n-o asculte?\n\n*\n\nȘtiți voi povestea, când un fiu\nDe împărat odată,\nÎn piept cu dor turbat de viu,\nS-a îmbrăcat în fată,\nȘi-având în loc de paloș fus,\nȘi-n loc de coif năframă,\nPe pieptul tânăr el și-a pus\nAltiță-n loc de-aramă?\n\nEl stă pe tron, și lângă el\nCe trist crăiasa plânge!\nCu mâna ei cea cu inel\nRupându-și salba, strânge\nGenunchii lui, ea stă-n genunchi!\nȘi brâul și-l dezleagă,\nȘi păru-i desfăcut mănunchi\nÎi umple fața-ntreagă.\n\n- \"Eu toate, toate le-am pierdut!\nȘi Dumnezeu mă piardă\nDin ochii lui, că te-am crezut!\nEl râde și-o dezmiardă:\n- \"Acum nu-i timp să te bocești;\nTu vii cu mine-acasă;\nCrăiasă dacă nu mai ești,\nVei fi împărăteasă!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nTrei, Doamne, și toți trei!\n\n\n\nAvea și dânsul trei feciori,\nȘi i-au plecat toți trei deodată\nLa tabără, sărmanul tată!\nCe griji pe dânsul, ce fiori,\nCând se gândea că-i greu războiul,\nN-ai timp să simți că mori.\n\nȘi luni trecut-au după luni -\nȘi-a fost de veste lumea plină,\nCă steagul turcului se-nchină;\nȘi mândrii codrului păuni,\nRomânii-au isprăvit războiul,\nCă s-au bătut nebuni.\n\nScria-n gazetă că s-a dat\nPoruncă să se-ntoarcă-n țară\nToți cei plecați de astă-vară -\nȘi rând pe rând veneau în sat\nȘi ieri și astăzi câte unul\nDin cei care-au plecat.\n\nȘi-ai lui întârziau! Plângând\nDe drag că are să-i revadă,\nSta ziua-n prag, ieșea pe stradă\nCu ochii zarea măsurând,\nȘi nu veneau! Și dintr-o vreme\nGemea, bătut d-un gând.\n\nNădejdea caldă-n el slăbea,\nPe cât creștea de rece gândul.\nEl a-ntrebat pe toți d-a rândul,\nDar nimeni știre nu-i știa.\nEl pleacă-n urmă la cazarmă\nSă afle ce dorea.\n\nCăprarul vechi îi iese-n prag.\n- \"Ce-mi face Radu?î el întreabă,\nDe Radu-i este mai cu grabă,\nCă Radu-i este cel mai drag.\n- \"E mort! El a căzut la Plevna\nÎn cel dintâi șirag!\n\nO, bietul om! De mult simțea\nCă Radu-i dus de pe-astă lume,\nDar astăzi, când știa anume,\nEl sta năuc și nu credea.\nSă-i moară Radu! Acest lucru\nEl nu-l înțelegea.\n\nBlăstem pe tine, braț dușman!\n- \"Dar George-al nostru cum o duce?\n- \"Sub glie, taică, și sub cruce,\nLovit în piept d-un iatagan!\n- \"Dar bietul Mircea?î - \"Mort și Mircea\nPrin văi pe la Smârdan.\n\nEl n-a mai zis nici un cuvânt;\nCu fruntea-n piept, ca o statuie,\nCa un Cristos bătut în cuie,\nȚinea privirile-n pământ,\nPărea că vede dinainte-i\nTrei morți într-un mormânt.\n\nCu pasul slab, cu ochii beți\nEl a plecat, gemând p-afară,\nȘi-mpleticindu-se pe scară,\nChema pe nume pe băieți,\nȘi se proptea de slab, sărmanul,\nCu mâna de păreți.\n\nNu se simțea de-i mort ori treaz,\nN-avea puteri să se simțească;\nEl trebuia să s-odihnească -\nPe-o piatră-n drum sub un zăplaz\nS-a pus, înmormântând în palme-i\nSlăbitul său obraz.\n\nȘi-a stat așa, pierdut și dus.\nEra-n amiazi și-n miez de vară\nȘi soarele-a scăzut spre seară,\nȘi-n urmă soarele-a apus,\nIar bietul om sta tot acolo\nCa mort, precum s-a pus.\n\nTreceau bărbați, treceau femei,\nȘi uruiau trăsuri pe stradă,\nSoldați treceau făcând paradă, -\nȘi-atunci, deștept, privi la ei\nȘi-și duse pumnii strâns pe tâmple:\n\"Trei, Doamne, și toți trei!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nLa oglindă\n\n \n\nAzi am să-ncrestez în grindă -\nJos din cui acum, oglindă!\nMama-i dusă-n sat! Cu dorul\nAzi e singur puișorul,\nȘi-am închis ușa la tindă\nCu zăvorul.\n\nIată-mă! Tot eu cea veche!\nOchii? hai, ce mai pereche!\nȘi ce cap frumos răsare!\nNu-i al meu? Al meu e oare?\nDar al cui! Și la ureche\nUite-o floare.\n\nAsta-s eu! Și sunt voinică!\nCine-a zis că eu sunt mică?\nUite, zău, acum iau seama\nCă-mi stă bine-n cap năframa\nȘi ce fată frumușică\nAre mama!\n\nMă gândeam eu că-s frumoasă!\nDar cum nu! Și mama-mi coasă\nȘorț cu flori, minune mare -\nNu-s eu fată ca oricare:\nMama poate fi făloasă\nCă mă are.\n\nȘtii ce-a zis și ieri la vie?\nA zis: - \"Ce-mi tot spun ei mie!\nAm și eu numai o fată,\nȘi n-o dau să fie dată;\nCui o dau voiesc să-mi fie\nOm odată\".\n\nMai știu eu! Și-așa se poate!\nMulte știu, dar nu știu toate.\nMama-mi dă învățătură\nCum se țese-o pânzătură,\nNu cum stau cei dragi de vorbă\nGură-n gură.\n\nN-am să țes doar viața-ntreagă!\nLasí să văd și cum să leagă\nDragostea - dar știu eu bine!\nDin frumos ce-l placi ea vine -\nHai, mă prind feciorii dragă\nȘi pe mine!\n\nCă-s subțire! Să mă frângă\nCine-i om, cu mâna stângă!\nDar așa te place dorul:\nSubțirea, cu binișorul\nCând te strânge el, să-ți strângă\nTot trupșorul.\n\nBrațul drept dacă-l întinde\nRoată peste brâu te prinde\nȘi te-ntreabă: \"Dragă, strângu-l?\nȘi tu-l cerți, dar el, nătângul,\nCa răspuns te mai cuprinde\nȘi cu stângul.\n\nIar de-ți cere și-o guriță -\nDoamne! Cine-i la portiță?\nOm să fie? Nu e cine!\nHai, e vântul! Uite-mi vine\nSă văd oare cu cosiță\nSta-mi-ar bine?\n\nO, că-mi stă mie-n tot felul!\nSă mă port cu-ncetinelul:\nUite salbă, brâu, și toate!\nȘi cosițe cumpărate,\nStai, să-nchei și testemelul\nPe la spate.\n\nUite ce bujor de fată -\nStai să te sărut o dată!\nTu mă poți, oglindă, spune!\nEi, tu doară nu te-i pune\nSă mă spui! Tu ai, surată,\nGânduri bune.\n\nDe-ar ști mama! Vai, să știe\nCe-i fac azi, mi-ar da ea mie!\nD-apoi! N-am să fiu tot fată,\nVoi fi și nevast-odată:\nLasí să văd cât e de bine\nMăritată.\n\nCă mi-a spus bunica mie\nCă nevasta una știe\nMai mult decât fata, juna,\nEi, dar ce? Nu mi-a spus buna -\nȘi mă mir eu ce-o să fie\nAsta una!\n\nBrâu-i pus! Acum, din ladă\nMai ieu șorțu! O să-mi șadă\nFată cum îmi stă nevastă...\nAolio! Mama-n ogradă!\nEra gata să mă vadă\nPe fereastă.\n\nCe să fac? Unde-mi stă capul?\nGrabnic, hai să-nchid dulapul\nSă mă port să nu mă prindă.\nSalbă jos! Și-n cui oglindă!\nCe-am uitat? Închisă ușa\nDe la tindă.\n\nIntră-n casă? O, ba bine,\nȘi-a găsit niște vecine,\nStă la sfat... toată-s văpaie!\nJunghiul peste piept mă taie;\nDoamne, de-ar fi dat de mine,\nCe bătaie!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nEl-Zorab\n\n\n\n\n\nLa pașa vine un arab,\nCu ochii stinși, cu graiul slab.\n- \"Sunt, pașă, neam de beduin,\nȘi de la Bab-el-Manteb vin\nSă vând pe El-Zorab.\n\nArabii toți răsar din cort,\nSă-mi vadă roibul, când îl port\nȘi-l joc în frâu și-l las în trap!\nMi-e drag ca ochii mei din cap\nȘi nu l-aș da nici mort.\n\nDar trei copii de foame-mi mor!\nUscat e cerul gurii lor;\nȘi de amar îndelungat,\nNevestei mele i-a secat\nAl laptelui izvor!\n\nAi mei pierduți sunt, pașă, toți:\nO, mântuie-i, de vrei, că poți!\nDă-mi bani pe cal! Că sunt sărac!\nDă-mi bani! Dacă-l găsești pe plac,\nDă-mi numai cât socoți!\n\nEl poartă calul, dând ocol,\nÎn trap grăbit, în pas domol,\nȘi ochii pașei mari s-aprind;\nCărunta-i barbă netezind\nStă mut, de suflet gol.\n\n- \"O mie de țechini primești?\n- \"O, pașă, cât de darnic ești!\nMai mult decât în visul meu!\nSă-ți răsplătească Dumnezeu,\nAșa cum îmi plătești!\n\nArabul ia, cu ochii plini\nDe zâmbet, mia de țechini -\nDe-acum, de-acum ei sunt scăpați,\nDe-acum vor fi și ei bogați,\nN-or cere la străini!\n\nNu vor trăi sub cort în fum,\nNu-i vor cerși copiii-n drum,\nNevasta lui se va-ntrema;\nȘi vor avea și ei ce da\nSăracilor de-acum! -\n\nEl strânge banii mai cu foc,\nȘi pleacă, beat de mult noroc,\nȘi-aleargă dus d-un singur gând,\nDeodată însă, tremurând,\nSe-ntoarce, stă pe loc.\n\nSe uită lung la bani, și pal\nSe clatină, ca dus de-un val,\nApoi la cal privește drept;\nCu pașii rari, cu fruntea-n piept,\nS-apropie de cal.\n\nCuprinde gâtul lui plângând\nȘi-n aspra-i coamă îngropând\nObrajii palizi: - \"Pui de leu,\nSuspină trist. Odorul meu,\nTu știi că eu te vând!\n\nCopiii mei nu s-or juca\nMai mult cu frunze-n coama ta,\nNu te-or petrece la izvor:\nDe-acum smochini, din mâna lor,\nEi n-or avea cui da!\n\nEi nu vor mai ieși cu drag\nSă-ntindă mâinile din prag,\nSă-i iau cu mine-n șea pe rând!\nEi nu vor mai ieși râzând\nÎn calea mea șirag!\n\nCopiii mei cum să-i îmbun\nNevestei mele ce să-i spun,\nCând va-ntreba de El-Zorab\nVa râde-ntregul neam arab\nDe bietul Ben-Ardun!\n\nRaira, tu, nevasta mea,\nPe El-Zorab nu-l vei vedea\nDe-acum, urmându-te la pas,\nNici în genunchi la al tău glas\nEl nu va mai cădea!\n\nPe-Ardun al tău, pe Ben-Ardun,\nN-ai să-l mai vezi în zbor nebun\nPe urma unui șoim ușor\nCa să-ți împuște șoimu-n zbor;\nNu-i vei pofti: Drum bun!\n\nNu vei zâmbi, cum saltă-n vânt\nArdun al tău în alb vestmânt;\nȘi ca să simți sosirea lui\nMai mult de-acum tu n-o să pui\nUrechea la pământ!\n\nO, calul meu! Tu, fala mea,\nDe-acum eu nu te voi vedea\nCum ții tu nările-n pământ\nȘi coada ta fuior în vânt,\nÎn zbor de rândunea!\n\nCum mesteci spuma albă-n frâu,\nCum joci al coamei galben râu.\nCum iei pământul în galop\nȘi cum te-așterni ca un potop\nDe trăsnete-n pustiu!\n\nȘtia pustiul de noi doi\nȘi zarea se-ngrozea de noi -\nȘi tu de-acum al cui vei fi?\nȘi cine te va mai scuti\nDe vânturi și de ploi?\n\nNu vor grăi cu tine blând,\nTe-or înjura cu toți pe rând\nȘi te vor bate,-odorul meu,\nȘi te-or purta și mult, și greu;\nLăsa-te-vor flămând!\n\nȘi te vor bate,-odorul meu,\nSă mori tu, cel crescut de noi!...\nIa-ți banii, pașă! Sunt sărac,\nDar fără cal eu ce să fac:\nDă-mi calul înapoi!\n\nSe-ncruntă pașa: - \"Ești nebun?\nVoiești pe ianiceri să-i pun\nSă te de-a câinilor? Așa!\nE calul meu, și n-aștepta\nDe două ori să-ți spun!\n\n- Al tău? Acel care-l crescu\nIubindu-l, cine-i: eu ori tu?\nDe dreapta cui ascultă el,\nDin leu turbat făcându-l miel?\nAl tău? O, pașă, nu!\n\nAl meu e! Pentru calul meu\nMă prind de piept cu Dumnezeu -\nAi inimă! Tu poți să ai\nMai vrednici și mai mândri cai,\nDar eu, stăpâne, eu?\n\nÎntreagă mila ta o cer!\nAlah e drept și-Alah din cer\nVa judeca ce-i între noi,\nCă mă răpești și mă despoi,\nM-arunci pe drum să pier.\n\nȘi lumea te va blestema,\nCă-i blestem făptuirea ta!\nVoi merge, pașă, să cerșesc,\nDar mila voastră n-o primesc -\nCe bine-mi poți tu da?\n\nDă pașa semn. - \"Să-l dezbrăcați\nȘi binele în vergi i-l dați!\nSar eunucii, vin, îl prind -\nSe-ntoarce-arabul răsărind\nCu ochii înghețați...\n\nEl scoate grabnic un pumnal,\nȘi-un val de sânge, roșu val\nDe sânge cald a izvorât\nDin nobil-încomatul gât,\nȘi cade mortul cal.\n\nStă pașa beat, cu ochi topiți,\nSe trag spahiii-ncremeniți.\nȘi-arabul, în genunchi plecat,\nSărută sângele-nchegat\nPe ochii-nțepeniți.\n\nSă-ntoarce-apoi cu ochi păgâni\nȘi-aruncă fierul crunt din mâini:\n- \"Te-or răzbuna copiii mei!\nȘi-acum mă taie, dacă vrei,\nȘi-aruncă-mă la câini!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nDușmancele\n\n\n\nLas' ochii, mamă, las' să plângă!\nTu-n leagăn tot cu mâna stângă\nMi-ai dat să sug de-aceea sunt\nNătângă!\nDar n-am pus doară jurământ,\nSă merg neplânsă în mormânt!\n\nNu plâng că mi-e de Leana teamă;\nDe ciudă plâng eu numai, mamă.\nCuvintele ei nu le ieu\nÎn samă,\nDar mi-e rușine și mi-e greu,\nCă scoală satu-n capul meu.\n\nEa duce sfat din casă-n casă\nCă n-am broboade de mătasă,\nN-am șorț cu flori - și dacă n-am\nCe-i pasă?\nN-am mers să-i cer, aveam-n-aveam;\nȘi n-o să-mi meargă neam de neam.\n\nStă-n drum de vorbă cu vecine\nȘi bate-n pumni: - \"Să mor îmi vine,\nAuzi tu! Să se prindă ea\nCu mine!\nȘtii, ieri, la moară, ce spunea?\nCă-s proastă foc și gură rea!\n\nȘi-auzi! îi umblă-n cap, tu, soră,\nS-ajungă ea Lucsandrei noră!\nO, meargă-i numele! N-o vezi\nLa horă?\nCe șorț! Nu-ți vine nici să crezi;\nFă cruce, fa, să nu-l visezi.\n\nNu l-aș purta nici de poruncă!\nCe poartă ea, alt om aruncă.\nC-un rând de haine-o văd mergând\nLa muncă,\nLa joc și hori același rând,\nÎl poartă-ntruna, și de când!\n\nLucsandra-i doară preuteasă,\nEa-și cată noră mai aleasă,\nS-o ducă-n bunuri și-n duium\nAcasă.\nEa n-a ajuns, oricum și cum,\nSă-și strângă nora de pe drum.\n\nSă-și ieie noră pe-o satană?\nCă e săracă și golană;\nDe ce nu vine ca să-i dau\nPomană?\nNu-i casa lor în care stau\nȘi-n casă nici cenușă n-au!\n\nAuzi tu, mamă, câte-mi spune?\nȘi-aleargă-n sat să mai adune\nȘi câte porecliri pe-ascuns\nÎmi pune.\nDe-aș sta să-i dau și eu răspuns,\nLa câte legi am fi ajuns!\n\nEa-mi sare-n drum, că doară-doară\nM-apuc să-i spui o vorbă-n poară;\nȘi dacă tac, îi vin călduri\nSă moară.\nSă vezi tu, mamă,-njurături!\nCă ea cu mă-sa-s zece guri.\n\nCu gura, mă-sa bate-o gloată,\nȘi-i de otravă Leana toată -\nMi-ar pune capul sub picior,\nSă poată.\nDar lor pe plac eu n-am să mor,\nCă n-am ajuns la mila lor.\n\nDe foame nu dau popii ortul!\nEu iarna singură-mi țes tortul\nȘi umblu și eu cum socot\nCă-i portul.\nDe n-am mătăsuri, am ce pot,\nNici bun prea-prea, nici rău de tot.\n\nMă prind cu ea? Cel sfânt s-o bată!\nDar cum mă prind? Ea e bogată,\nCe haine mi-am făcut ca ea\nVrodată?\nLa joc mă poți oricând vedea\nCu fetele de sama mea!\n\nOri am vorbit cu dânsa glume?\nO fac de râs și-i scot eu nume?\nOri ies, gătită-n ciuda ei,\nîn lume?\nÎi știu eu focul - ochii mei!\nLisandru e, că alta ce-i?\n\nDar ce? Îl țiu legat de mine?\nÎl trag de mânecă? Ba bine!\nEl vine-așa, de dragul lui,\nCând vine.\nEu nu pot ușa să i-o-ncui,\nDe stă prea mult, eu cum să-i spui?\n\nSunt eu la urmă vinovată,\nCă Leana umblă ca turbată\nSă-l vadă-n casa lor intrând\nO dată?\nȘi dacă lui nu-i dă prin gând,\nEa blastemă de nu-și dă rând!\n\nDar poate da ea bobi cu sâta!\nO fierbe ciuda pe urâta,\nCă-s mai frumoasă decât ea,\nȘi-atâta!\nSă aibă Leana-n frunte stea,\nNu-i partea ei ce-i partea mea.\n\nCă boii-s buni, bine-i bogată;\nDar dacă pui flăcăi odată\nS-aleagă dânșii cum socot\nO fată:\nBogata-și pupă boii-n bot,\nÎmbătrânind cu boi cu tot!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nBrâul Cosânzenii\n\n\n\nAvea Ileana ochi de soare\nȘi galben păr, un lan de grâu;\nVestmânt avea țesut în floare\nȘi-un brâu purta pe-ncingătoare,\nCum n-a mai fost pe lume brâu.\n\nEra de aur pe tot locul,\nUn fulger pe-al ei trup încins.\nEl noaptea da lumini ca focul,\nȘi-n brâu sta fetei prins norocul\nPrecum e-n talismane prins.\n\nVrăjit era că, de-l va pierde,\nNorocul ei să piară-n veci,\nNici flori mai mult să n-o dezmierde,\nSă n-afle umbră-n codrul verde\nȘi verile să-i fie reci.\n\nDar Sfântul Soare ziua-ntreagă\nPândește brâul - l-ar fura.\nCă lui de mult i-e fata dragă,\nIar fata nu vrea să-nțeleagă,\nȘi el acum și-ar răzbuna!\n\nEa trece-n dulce nepăsare\nPrin lunci cu flori și doarme-n văi,\nIar păzitor pe vânt îl are -\nÎntreaga viață vis îi pare\nȘi joc își bate de flăcăi.\n\nDar Făt-Frumos zâmbind s-arată,\nȘi-n drumul lui umblând de-atunci\nSimțea de-ajuns frumoasa fată\nCă viața noastră nu ni-e dată\nDe dragul unor flori din lunci.\n\nDin ochi albaștri de cicoare\nPe sânu-i alb de ghiocel\nCurg lacrimi calde-acum! O doare,\nEi inima de drag îi moare,\nIar Făt-Frumos, vai, cum e el!\n\n- \"Atâta dragoste nebună!\nEu nu o simt, tu n-o-nțelegi -\nVisarea ta la ce ți-e bună?\nVrei s-o visăm noi împreună?\nAtunci tu brâul să-l dezlegi!\n\nEa tremură zâmbind și geme:\n- \"Norocul meu întreg îl vrei!\nEa numai pentru brâu se teme,\nCă vor afla dușmanii vreme\nSă-i fure-ntr-asta brâul ei.\n\n- \"De ce te temi? Ne vom ascunde\nÎn noaptea codrului umbros\nSub brazii fără grai, pe unde\nNici ochi de om nu pot pătrunde,\nNici flori cu tăinuit miros.\n\nEl zice-așa, să zică iară,\nSă-i facă gândul ei ușor,\nIar gându-i se topea de pară -\nȘi-n codru des, în zi de vară,\nS-ascunde fată și fecior.\n\nAu fost ascunși încât nici floare,\nNici ochi de om nu i-au zărit.\nDar printre crengi adormitoare\nDin cer un singur ochi de soare\nCăzu pe brâu și l-a răpit.\n\nAtunci Ileana și simțește\nCă-i arde plânsul în priviri;\nEa după brâu în jur privește\nȘ-aprinsa-i față-ngălbenește\nCă nu e brâul nicăiri.\n\nȘi cum ea varsă desperată\nUn plâns amar, un cald șiroi,\nCurgea din cer ploaie curată,\nIar dintre ploi lucind s-arată\nFrumosul brâu stropit de ploi.\n\nȘi-n ceruri călătorul Soare\nRâdea cu hohot repetat\nȘi prin văzduhuri plutitoare\nIzbea săgeți răzbunătoare\nDe-a lungul brâului furat.\n\n- \"Vai, brâul meu! gemea copila.\nAtât de mult eu l-am temut,\nDar Făt-Frumos descinsu-mi-l-a!\nȘi-apoi plângea, mai mare mila,\nȘi-n nopți apoi ea s-a pierdut.\n\nDe-atunci totuna este firea,\nDar multe nu-s din câte-au fost\nAzi nu-i Ileana nicăirea,\nDe-abia trăiește-n pomenirea\nPoveștilor cu dulce rost.\n\nIar Soarele-n văzduhuri pline\nDe zâmbetu-i cel cald de foc,\nIleano, a uitat de tine!\nDar brâul când în minte-i vine\nÎși bate și-azi de tine joc.\n\nDac-ai murit, frumoasă fată,\nFuratul brâu e viu mereu:\nCând plouă, vara, câteodată\nUn brâu de foc pe cer s-arată,\nIar noi îi zicem curcubeu.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nMoartea lui Fulger\n\n\n\n\n\nÎn goana roibului un sol,\nCu frâu-n dinți și-n capul gol,\nRăsare, crește-n zări venind,\nȘi zările de-abia-l cuprind,\nȘi-n urmă-i corbii croncănind\nAleargă stol.\n\nEl duce regelui răspuns\nDin tabără. Și ține-ascuns\nSub straiul picurând de ploi\nPe cel mai bun dintre eroi -\nAtâta semn de la război,\nȘi-a fost de-ajuns!\n\nPe Fulger mort! Pe-un mal străin\nL-a fulgerat un braț hain!\nDe-argint e alb frumosu-i port,\nDar roș de sânge-i albul tort,\nȘi pieptul gol al celui mort\nDe lănci e plin.\n\nSărmanul crai! Când l-a văzut\nȘi, când de-abia l-a cunoscut,\nCu vuiet s-a izbit un pas\nDe spaimă-n lături și-a rămas\nCu pumnii strânși, fără de glas,\nCa un pierdut.\n\nSă-i moară Fulger? Poți sfărma\nȘi pe-un voinic ce cuteza\nSă-nalțe dreapta lui de fier\nSă prindă fulgerul din cer?\nCum pier mișeii dacă pier\nCei buni așa?\n\nDar mâne va mai fi pământ?\nMai fi-vor toate câte sunt!\nCând n-ai de-acum să mai privești\nPe cel frumos, cum însuți ești,\nDe dragul cui să mai trăiești,\nTu soare sfânt?\n\nDar doamna! Suflet pustiit!\nCu părul alb și despletit\nPrin largi iatacuri alerga,\nCu hohot lung ea blestema,\nȘi tot palatul plin era\nDe plâns cumplit.\n\nLa stat și umblet slabă ce-i!\nTopiți sunt ochii viorei\nDe-atâta vaiet nentrerupt,\nȘi graiul stins și-obrazul supt\nȘi tot vestmântul doamnei rupt\nDe mâna ei!\n\n- \"De dorul cui și de-al cui drag,\nSă-mi plângă sufletul pribeag,\nÎntreagă noaptea nedormind,\nCa s-aud roibii tropotind,\nSă sar din pat, s-alerg în prag,\nSă te cuprind!\n\nNu-l dau din brațe nimănui!\nÎnchideți-mă-n groapa lui -\nMă lași tu, Fulgere, să mor?\nÎți lași părinții-n plâns și dor?\nO, du-i cu tine, drag odor,\nO, du-i, o, du-i!\n\nAh, mamă, tu! Ce slabă ești!\nN-ai glas de vifor, să jelești;\nN-ai mâini de fier, ca fier să frângi;\nN-ai mări de lacrămi, mări să plângi,\nNu ești de foc, la piept să-l strângi,\nSă-l încălzești!\n\nȘi tu, cel spre bătăi aprins,\nAcum ești potolit și stins!\nN-auzi nici trâmbițile-n văi,\nNu vezi cum sar grăbiți ai tăi -\nRâdeai de moarte prin bătăi,\nDar ea te-a-nvins.\n\nPe piept, colac de grâu de-un an,\nȘi-n loc de galben buzdugan,\nFăclii de ceară ți-au făcut\nÎn dreapta cea fără temut,\nȘi-n mâna care poartă scut\nȚi-au pus un ban.\n\nCu făclioara, pe-unde treci,\nDai zare negrilor poteci\nÎn noaptea negrului pustiu,\nIar banu-i vamă peste râu.\nMerinde ai colac de grâu\nPe-un drum de veci.\n\nȘi-ntr-un coșciug de-argint te-au pus\nDeplin armat, ca-n ceruri sus\nSă fii întreg ce-ai fost mereu,\nSă tremure sub pasu-ți greu\nAlbastrul cer, la Dumnezeu\nCând vei fi dus.\n\nMirați și de răsuflet goi,\nVăzându-ți chipul de război,\nSă steie îngerii-nlemnit;\nȘi, orb de-al armelor sclipit,\nS-alerge soarele-napoi\nSpre răsărit!...\n\nIar când a fost la-nmormântat,\nToți morții parcă s-au sculat\nSă-și plângă pe ortacul lor,\nAșa era de mult popor\nVenit să plângă pe-un fecior\nDe împărat!\n\nȘi popi, șirag, cădelnițând\nCeteau ectenii de comând -\nȘi clopote, și plâns, și vai,\nȘ-oștenii-n șir, și pas de cai,\nȘi sfetnici, și feciori de crai,\nȘi nat de rând.\n\nȘi mă-sa, biata! Cum gemea\nȘi blestema, și se izbea\nSă sară-n groapă: - \"L-au închis\nPe veci! Mi-a fost și mie scris\nSă mă deștept plângând din vis,\nDin lumea mea!\n\nCe urmă lasă șoimii-n zbor?\nCe urmă, peștii-n apa lor?\nSă fii cât munții de voinic,\nOri cât un pumn să fii de mic,\nCărarea mea și-a tuturor\nE tot nimic!\n\nCă tot ce ești și tot ce poți,\nPărere-i tot dacă socoți -\nDe mori târziu ori mori curând,\nDe mori sătul, ori mori flămând,\nTotuna e! Și rând pe rând\nNe ducem toți!\n\nEu vreau cu Fulger să rămân!\nAh, Dumnezeu, nedrept stăpân,\nM-a dușmănit trăind mereu\nȘi-a pizmuit norocul meu!\nE un păgân și Dumnezeu,\nE un păgân.\n\nDe ce să cred în el de-acum?\nÎn fața lui au toți un drum,\nOri buni, ori răi, tot un mormânt!\nNu-i nimeni drac și nimeni sfânt!\nCredința-i val, iubirea vânt\nȘi viața fum!\n\nȘi-a fost minune ce spunea!\nGrăbit poporul cruci făcea\nDe mila ei, și sta-ngrozit. -\nȘi-atunci un sfetnic a venit\nȘi-n fața doamnei s-a oprit,\nPrivind la ea.\n\nUn sfânt de-al cărui chip te temi\nAbia te-aude când îl chemi:\nBătrân ca vremea, stâlp rămas,\nNăscut cu lumea într-un ceas,\nEl parcă-i viul parastas\nAl altor vremi.\n\nȘi sprijin pe toiag cătând\nȘi-ncet cu mâna ridicând\nSprâncenele, din rostu-i rar,\nDuios cuvintele răsar:\n- \"Nepoată dragă! De-n zadar\nTe văd plângând.\n\nDe cum te zbuciumi, tu te stingi\nȘi inima din noi o frângi -\nNe doare c-a fost scris așa,\nNe dori mai rău cu jalea ta:\nDe-aceea, doamnă, te-am ruga\nSă nu mai plângi.\n\nPe cer când soarele-i apus,\nDe ce să plângi privind în sus?\nMai bine ochii-n jos să-i pleci,\nSă vezi pământul pe-unde treci!\nEl nu e mort! Trăiește-n veci,\nE numai dus.\n\nN-am cap și chip pe toți să-i spui\nȘi-aș spune tot ce știu, dar cui?\nCă de copil eu m-am luptat\nÎn rând cu Volbură-mpărat\nȘi știu pe Crivăț cel turbat\nCa țara lui.\n\nCe oameni! Ce sunt cei de-acum!\nȘi toți s-au dus pe-același drum.\nEi și-au plinit chemarea lor\nȘi i-am văzut murind ușor;\nN-a fost nici unul plângător,\nCă viața-i fum.\n\nZici fum? O, nu-i adevărat.\nRăzboi e, de viteji purtat!\nViața-i datorie grea\nȘi lașii se-ngrozesc de ea -\nSă aibă tot cei lași ar vrea\nPe neluptat.\n\nDe ce să-ntrebi viața ce-i?\nAșa se-ntreabă cei mișei.\nCei buni n-au vreme de gândit\nLa moarte și la tânguit,\nCăci plânsu-i de nebuni scornit\nȘi de femei!\n\nTrăiește-ți, doamnă, viața ta!\nȘi-a morții lege n-o căta!\nSunt crai ce schimb-a lumii sorți,\nDar dacă mor, ce grijă porți?\nMai simte-n urmă cineva\nCă ei sunt morți?\n\nDar știu un lucru mai pe sus\nDe toate câte ți le-am spus:\nCredința-n zilele de-apoi\nE singura tărie-n noi,\nCă multe-s tari cum credem noi\nȘi mâine nu-s!\n\nȘi-oricât de amărâți să fim\nNu-i bine să ne dezlipim\nDe cel ce viețile le-a dat! -\nO fi viața chin răbdat,\nDar una știu: ea ni s-a dat\nCa s-o trăim!\n\nEa n-a mai plâns, pierdut privea\nLa sfetnic, lung, dar nu-l vedea\nȘi n-a mai înțeles ce-a zis\nȘi nu vedea cum au închis\nSicriul alb - era un vis\nȘi ea-l trăia.\n\nSenini de plânset ochii ei,\nVedea bărbați, vedea femei,\nCu spaimă mută-n jur privea.\nDin mult nimic nu-nțelegea;\nȘi să muncea să știe ce-i.\nȘi nu putea.\n\nI-a fulgerat deodată-n gând\nSă râdă, căci vedea plângând\nO lume-ntreagă-n rugăciuni. -\n\"În fața unei gropi s-aduni\nAtâta lume de nebuni!\nSă mori râzând...\n\nȘi clopotele-n limba lor\nPlângeau cu glas tânguitor;\nȘi-adânc, din bubuitul frânt\nAl bulgărilor de pământ,\nVorbea un glas, un cântec sfânt\nȘi nălțător:\n\n\"Nu cerceta aceste legi,\nCă ești nebun când le-nțelegi!\nDin codru rupi o rămurea,\nCe-i pasă codrului de ea!\nCe-i pasă unei lumi întregi\nDe moartea mea!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPrahova\n\n\n\nDin pământ, din locuința\nMamei tale, ieși zâmbind,\nPrahova! Și stai mirată\nȘi te tremură dorința\nSă vezi lumea cu lumină!\nInima de plâns ți-e plină;\nOchii tăi spre soare cată\nȘi-ai tăi ochi mai vii s-aprind.\n\nÎn pământ cât e de rece\nȘi-n pământ nu vezi nimic -\nNu te mai întoarce-acasă!\nEu pe drum te voi petrece\nCu povești și cu povețe,\nVoi cânta a ta frumsețe!\nLasă lumea ta, o lasă,\nTu frumoasă, eu voinic!\n\nVino-ncet pe-aici, iubită!\nAdă mâna, să nu cazi\nPeste pietrele din cale!\nTu tresari de fericită\nȘi-mbătată de viață;\nSoarele-ți răsare-n față -\nHaid-acum fugind la vale\nPrintre șoptitorii brazi.\n\nCe frumos se-mbracă dealul\nCu flori roșii pe-unde treci!\nÎți întâmpină sosirea\nMunții ce despart Ardealul,\nCodrii vechi și plini de noapte,\nLuncile cu mii de șoapte.\nRâzi cu hohot la privirea\nNeguroșilor Buceci?\n\nUite-acum cât ești de mare,\nUite ce frumoasă ești!\nTu, sălbatico-ntre fete,\nIată sate-acum în zare,\nPrahova, să fii cuminte!\nȚine cumpăt la cuvinte,\nStăi și pune-ți flori în plete,\nMai frumos să te gătești.\n\nPotrivește-ți părul bine;\nStrânge mijlocelul tău,\nPieptul plin ca să-ți răsară!\nS-or uita flăcăi la tine,\nȘi copile tinerele:\nSă vorbești frumos cu ele,\nSă nu-ți scoată vorbă-n țară\nCă tu ești crescută rău!\n\nIată satul! E Azuga.\nTu auzi acum întâi\nDulce vuiet de vioară -\nHaid,-iubito, haidí cu fuga,\nSă jucăm și noi chindia!\nCum te-aprinde veselia\nȘi cum joci tu de ușoară,\nȘi-ai voi să tot rămâi!\n\nDar te mână-n lume dorul\nSă vezi lumea! Și tu fugi\nȘi te pierzi visând cu gândul.\nVeselă-ți mlădii trupșorul\nȘi la brâu pui flori de viță,\nFlori de crâng pui în cosiță\nȘi pe-alesul tău visându-l\nTreci prin văi, cu blânde rugi.\n\nDar auzi! E plin pământul\nDe răsunete! Pe loc\nUn balaur cât un munte\nVine-nfiorat ca vântul\nCu o sută de picioare -\nCu mugiri șuierătoare,\nȘi-i c-un ochi de foc în frunte\nȘi pe nări el varsă foc!\n\nPrahova năvalnic sare,\nNeștiind aceasta ce-i.\nPletele-i rămân răzlețe,\nOchii plini de spaimă-i are\nȘi cu pieptul gol s-aruncă\nPeste liniștita luncă -\nPărul ei sunt valuri crețe,\nSpuma albă-i pieptul ei!\n\nTe-ai speriat, frumoasă fată,\nGalbenă ce te-ai făcut!\nA fost tren, n-a fost balaur!\nPlângi acum și, rușinată,\nPieptul plin, vădita taină,\nȚi-l ascunzi sub larga haină\nȘi dai părului de aur\nTot repaosul pierdut.\n\nDar tu uiți curând! Și iară\nSalți pe netedele lunci,\nȘi cu râsuri repetate,\nVeselă din cale-afară,\nIai câmpiile de-a latul,\nȘi când vezi deoparte satul\nBați în palme și pe spate\nCapul gingaș ți-l arunci.\n\nIat-o! Pe sub râpi înalte,\nEa cu hohote adânci\nFuge, parcă-i urmărită;\nStrânge pieptul să nu-i salte\nȘi pe după stânci dispare -\nȘi târziu, departe-n zare,\nLeneșă și obosită,\nIese iar de după stânci.\n\nCâteodată, mânioasă,\nSpumegând la cotituri,\nTe azvârli vuind la vale -\nDar așa ești mai frumoasă!\nOchii negri ți-i întuneci;\nȘi sălbatică aluneci;\nDe-al tău vuiet gem în cale\nLuniștitele păduri.\n\nStai! Tu simți un tremur rece!\nCaraimanul, până-n nori,\nStă pândind în cap să-ți cadă\nPe sub el dacă vei trece!\nUite, parcă-l mișcă vântul!\nSă ne-ajute Domnul sfântul!\nUite-acum, să nu ne vadă -\nAm scăpat! dar ce fiori!\n\nDar de ce-ți astâmperi pasul?\nPrahova, de ce te miri?\nDe ce vezi, îți moare mintea\nȘi-ți întinerește glasul -\nIată, vilele răzlețe\nCu ciudate turnulețe!\nTu te-nchini pe dinaintea\nÎnvechitei mânăstiri.\n\nVezi castelul în lumină;\nBrazi trăsniți pe dânsul cad.\nȘi sub codru, visătoare,\nTrece-n gânduri o regină\nPalidă - e Carmen Sylva!\nAl ei nume pomeni-l-va\nCodru-n veci, c-a fost sub soare\nDoamna codrilor de brad.\n\nSă plecăm, frumoasă fată,\nSă plecăm, că zăbovim!\nIată, Prahovița-n vale,\nCa și tine-o alintată,\nPribegind cu doru-i volnic!\nIată. Câmpina pe colnic,\nȘi Doftana-ți iese-n cale -\nȘi noi tot călătorim.\n\nȘi-acum trenul când mai vine\nNu te temi! Cu el în pas\nFugi alături, salți nebună,\nRâzi de el, și el de tine!\nEl ușor și tu ușoară -\nDar el zboară, zboară, zboară,\nȘi prin văi departe sună\nBatjocoritoru-i glas.\n\nDar ce ai, frumoasă fată,\nDe ce-ți bate pieptul des?\nPrahova, după movilă\nPentru ce te-oprești mirată\nȘi pleci ochii? Colo-n zare\nUn flăcău frumos răsare,\nE Teleajenul, copilă,\nSimți că este-al tău ales.\n\nSemne el cu mâna-ți face;\nTu roșești râzând mereu,\nȘi râzând te-neacă plânsul.\nPrahova, te las în pace!\nNu mai ceri a mea-nsoțire,\nTe-am adus până la mire:\nMână-n mână tu cu dânsul\nSă plecați cu Dumnezeu!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nVara\n\n\n\nPriveam fără de țintă-n sus -\nÎntr-o sălbatică splendoare\nVedeam Ceahlăul la apus,\nDeparte-n zări albastre dus,\nUn uriaș cu fruntea-n soare,\nDe pază țării noastre pus.\nȘi ca o taină călătoare,\nUn nor cu muntele vecin\nPlutea-ntr-acest imens senin\nȘi n-avea aripi să mai zboare!\nȘi tot văzduhul era plin\nDe cântece ciripitoare.\n\nPrivirile de farmec bete\nMi le-am întors către pământ -\nIar spicele jucau în vânt,\nCa-n horă dup-un vesel cânt\nCopilele cu blonde plete,\nCând saltă largul lor vestmânt.\nÎn lan erau feciori și fete,\nȘi ei cântau o doină-n cor.\nJuca viața-n ochii lor\nȘi vântul le juca prin plete.\nMiei albi fugeau către izvor\nȘi grauri suri zburau în cete.\n\nCât de frumoasă te-ai gătit,\nNaturo, tu! Ca o virgină\nCu umblet drag, cu chip iubit!\nAș vrea să plâng de fericit,\nCă simt suflarea ta divină,\nCă pot să văd ce-ai plăsmuit!\nMi-e inima de lacrimi plină,\nCă-n ea s-au îngropat mereu\nAi mei, și-o să mă-ngrop și eu!\nO mare e, dar mare lină -\nNatură, în mormântul meu,\nE totul cald, că e lumină!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nSpinul\n\n\n\nStătea frumoasa pe-un răzor;\nVoinicul lângă ea devale,\nSă-i scoată spinul din picior\nȘi ea plângea: - \"Un spin în cale!\nDe ce tot râzi? Ah, cum mă dor\nAceste râsete-ale tale!\n\nEa are flori de crâng la sân,\nȘi-n păr un trandafir sălbatic,\nȘi părul ei de rouă-i plin.\n\n- \"Ei, lasí să râd! Tu ai cules\nTrei fragi, venind peste coline,\nȘi vezi cu ce mi te-ai ales!\n- \"Trei fragi? Și-atât e doară bine!\nCăci n-am putut în deal să ies;\nTrei fragi de-ar fi, sunt pentru tine!\n\nCu ochii-nchiși și strânși de tot,\nEa de dureri izbea piciorul:\n- \"Ah, lasă-mă, că nu mai pot!\n\n- \"Fricoasă ești!î - \"Da! Te-aș vedea!\nFricoasă, eu? Așa e frica?\nN-ai milă de durerea mea!\nNu-ți pasă!î - \"Da! Ca de nimica!\nBa-mi pasă mult, că eu n-aș vrea\nSă-mi fie șchioapă nevestica!\n\nEa-și potrivește floarea-n păr,\nȘi-i înfloresc zâmbind obrajii\nCei albi ca florile de măr.\n\n- \"Să fiu chiar șchioapă, ce-i apoi?\nCă ce ți-e drag, tot drag rămâne!\n- \"Eu nu zic ba! Dar uite, joi\nNi-e nunta, dragă, e ca mâine -\nTu cum să joci? Sărac de noi!\nSă stai la masă-ntre bătrâne.\n\nEa-și ține brațul stâng pe piept\nȘi-ncetișor dezmiardă fruntea\nFlăcăului cu brațul drept.\n\n- \"Eu ție vreau să-ți fiu pe plac;\nȘi n-o să joc, și ce-i cu asta?\n- \"Așa-i! Dar eu? Eu ce mă fac?\nLa nuntă-mi, bată-o năpasta,\nSă nu joc eu? De-aș ști că zac,\nLa nuntă vreau să-mi joc nevasta!\n\nEa râde-acum! - \"Nebun ce ești!\nFlăcăul grabnic să ridică:\n- \"Ei, iacă spinul! Ce-mi plătești?\n\n- \"Vrei plată? Uite, ai trei fragi,\nȘi din cosiță-ți dau bujorii...\n- \"Și toată frunza de pe fagi!\nDe dor de fragi să plâng feciorii?\nDe flori dă-mi ochii tăi cei dragi\nȘi pentru fragi dă-mi obrăjorii!\n\nȘi ea-l lovește-ncetișor,\nZâmbind, cu palma peste gură.\n- \"Eu știu! Să ceri așa-i ușor!\n\nDar lasí acum! E joi aici\nȘi nimeni, așteptând, nu moare!\n- \"Mă porți ca pe copiii mici! -\nDar joi, să știi! Trei fragi și-o floare!\nȘi joi tu n-ai ce să mai zici,\nCă pentru multe-mi ești datoare!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nMama\n\n\n\nÎn vaduri ape repezi curg\nȘi vuiet dau în cale,\nIar plopi în umedul amurg\nDoinesc eterna jale.\nPe malul apei se-mpletesc\nCărări ce duc la moară -\nAcolo, mamă, te zăresc\nPe tine-ntr-o căscioară.\n\nTu torci. Pe vatra veche ard,\nPocnind din vreme-n vreme,\nTrei vreascuri rupte dintr-un gard.\nIar flacăra lor geme:\nClipește-abia din când în când\nCu stingerea-n bătaie,\nLumini cu umbre-amestecând\nPrin colțuri de odaie.\n\nCu tine două fete stau\nȘi torc în rând cu tine;\nSunt încă mici și tată n-au\nȘi George nu mai vine.\nUn basm cu pajuri și cu zmei\nÎncepe-acum o fată,\nTu taci ș-asculți povestea ei\nȘi stai îngândurată.\n\nȘi firul tău se rupe des,\nCăci gânduri te frământă.\nSpui șoapte fără de-nțeles,\nȘi ochii tăi stau țântă.\nScapi fusul jos; nimic nu zici\nCând fusul se desfiră...\nTe uiți la el și nu-l ridici,\nȘi fetele se miră.\n\n...O, nu! Nu-i drept să te-ndoiești!\nLa geam tu sari deodată,\nPrin noapte-afară lung privești -\n- \"Ce vezi?î întreab-o fată.\n- \"Nimic... Mi s-a părut așa!\nȘi jalea te răpune,\nȘi fiecare vorbă-a ta\nE plâns de-ngropăciune.\n\nÎntr-un târziu, neridicând\nDe jos a ta privire:\n- \"Eu simt că voi muri-n curând,\nCă nu-mi mai sunt în fire...\nMai știu și eu la ce gândeam?\nAveți și voi un frate...\nMi s-a părut c-aud la geam\nCu degetul cum bate.\n\nDar n-a fost el!... Să-l văd venind,\nAș mai trăi o viață.\nE dus, și voi muri dorind\nSă-l văd o dată-n față.\nAșa vrea poate Dumnezeu,\nAșa mi-e datul sorții,\nSă n-am eu pe băiatul meu\nLa cap, în ceasul morții!\n\nAfară-i vânt și e-nnorat,\nȘi noaptea e târzie;\nCopilele ți s-au culcat -\nTu, inimă pustie,\nStai tot la vatră-ncet plângând:\nE dus și nu mai vine!\nȘ-adormi târziu cu mine-n gând\nCa să visezi de mine!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nLupta vieții\n\n\n\nCopiii nu-nțeleg ce vor:\nA plânge-i cuminția lor.\n\nDar lucrul cel mai laș în lume\nE un bărbat tânguitor.\n\nNimic nu-i mai de râs ca plânsul\nÎn ochii unui luptător.\n\nO luptă-i viața; deci te luptă\nCu dragoste de ea, cu dor.\n\nPe seama cui? Ești un nemernic\nCând n-ai un țel hotărâtor.\n\nTu ai pe-ai tăi! De n-ai pe nimeni,\nTe lupți pe seama tuturor.\n\nE tragedie nălțătoare\nCând, biruiți, oștenii mor,\n\nDar sunt eroi de epopee\nCând brațul li-e biruitor.\n\nComediant e cel ce plânge,\nȘi-i un neom, că-i dezertor.\n\nOricare-ar fi sfârșitul luptei,\nSă stai luptând, căci ești dator.\n\nTrăiesc acei ce vreau să lupte;\nIar cei fricoși se plâng și mor.\n\nDe-i vezi murind, să-i lași să moară,\nCăci moartea e menirea lor.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nNoi vrem pământ!\n\n\n\n\n\nFlămând și gol, făr-adăpost,\nMi-ai pus pe umeri cât ai vrut,\nȘi m-ai scuipat și m-ai bătut\nȘi câine eu ți-am fost!\nCiocoi pribeag, adus de vânt,\nDe ai cu iadul legământ\nSă-ți fim toți câini, lovește-n noi!\nRăbdăm poveri, răbdăm nevoi\nȘi ham de cai, și jug de boi\nDar vrem pământ!\n\nO coajă de mălai de ieri\nDe-o vezi la noi tu ne-o apuci.\nBăieții tu-n război ni-i duci,\nPe fete ni le ceri.\nÎnjuri ce-avem noi drag și sfânt:\nNici milă n-ai, nici crezământ!\nFlămânzi copiii-n drum ne mor\nȘi ne sfârșim de mila lor -\nDar toate le-am trăi ușor\nDe-ar fi pământ!\n\nDe-avem un cimitir în sat\nNi-l faceți lan, noi, boi în jug.\nȘi-n urma lacomului plug\nIes oase și-i păcat!\nSunt oase dintr-al nostru os:\nDar ce vă pasă! Voi ne-ați scos\nDin case goi, în ger și-n vânt,\nNe-ați scos și morții din mormânt; -\nO, pentru morți și-al lor prinos\nNoi vrem pământ!\n\nȘi-am vrea și noi, și noi să știm\nCă ni-or sta oasele-ntr-un loc,\nCă nu-și vor bate-ai voștri joc\nDe noi, dacă murim.\nOrfani și cei ce dragi ne sunt\nDe-ar vrea să plângă pe-un mormânt,\nEi n-or ști-n care șanț zăcem,\nCăci nici pentr-un mormânt n-avem\nPământ - și noi creștini suntem!\nȘi vrem pământ!\n\nN-avem nici vreme de-nchinat.\nCăci vremea ni-e în mâni la voi;\nAvem un suflet încă-n noi\nȘi parcă l-ați uitat!\nAți pus cu toții jurământ\nSă n-avem drepturi și cuvânt;\nBătăi și chinuri, când țipăm,\nObezi și lanț când ne mișcăm,\nȘi plumb când istoviți strigăm\nCă vrem pământ!\n\nVoi ce-aveți îngropat aici?\nVoi grâu? Dar noi strămoși și tați\nNoi mame și surori și frați!\nÎn lături, venetici!\nPământul nostru-i scump și sfânt,\nCă el ni-e leagăn și mormânt;\nCu sânge cald l-am apărat,\nȘi câte ape l-au udat\nSunt numai lacrimi ce-am vărsat -\nNoi vrem pământ!\n\nN-avem puteri și chip de-acum\nSă mai trăim cerșind mereu,\nCă prea ne schingiuiesc cum vreu\nStăpâni luați din drum!\nSă nu dea Dumnezeu cel sfânt,\nSă vrem noi sânge, nu pământ!\nCând nu vom mai putea răbda,\nCând foamea ne va răscula,\nHristoși să fiți, nu veți scăpa\nNici în mormânt!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nDoina\n\n\n\n\n\nCopilo, tu ești gata\nDe-a pururea să plângi!\nȘi când ești tristă, Doino,\nTu inima ne-o frângi.\nDar nu știu cum, e bine\nCând plângi, că-n urma ta\nNoi plângem toți, și-amarul\nMai dulce ni-e așa.\nȘi toate plâng cu tine\nȘi toate te-nțeleg,\nCă-n versul tău cel jalnic\nVorbește-un neam întreg.\n\nPe fete-n faptul serii\nLe-ntâmpini la izvor,\nTu singură stăpână\nPe sufletele lor.\nLe-nveți ce e iubirea\nȘi râzi cu ochi șireți,\nDeodat-apoi te-ntuneci\nȘi cântece le-nveți:\nSă cânte ziua-n luncă\nȘi seara când se-ntorc,\nCând triste-n pragul tinzii\nStau singure și torc.\n\nCând merg flăcăi la oaste\nCu lacrimi tu-i petreci\nȘi stai cu ei, ți-e milă\nSă-i lași pustii, să pleci.\nCântând le-aduci aminte\nDe-o fată din vecini,\nDe mame și de-ogorul\nUmplut acum de spini.\nȘi când i-omoară dorul\nȘi-n jurul tău se strâng,\nPui fluierul la gură\nȘi cânți, iar dânșii plâng.\n\nE plin de oameni câmpul,\nTu, Doino,-n rând cu ei.\nMoșnegi și oameni tineri\nȘi tinere femei\nAdună fânu-n stoguri\nȘi snop din spice fac -\nDin scutece copilul\nCând plânge-n săhăidac\nTe duci și-l joci pe brațe\nȘi-l culci apoi pe sân,\nȘi-i cânți s-adoarmă-n umbra\nCăpițelor de fân.\n\nDin văi tu vezi amurgul\nSpre culmi înaintând,\nPe coaste-auzi pâraie\nPrin noapte zgomotând,\nȘi-asculți ce spune codrul\nCând plânge ziua-ncet\nAh, toate, Doino, toate\nTe fac să fii poet.\nȘi, singură cu turma,\nPrivind pierdută-n zări\nSpui munților durerea\nPrin jalnice cântări.\n\nPe deal românul ară\nSlăbit de-amar și frânt.\nAbia-și apasă fierul\nÎn umedul pământ.\nTu-l vezi sărman, și tremuri\nSă-l mângâi în nevoi.\nȘi mergi cu el alături\nCântând pe lângă boi.\nIar bieții boi se uită\nCu milă la stăpân -\nPricep și ei durerea\nSărmanului român.\n\nEu te-am văzut odată\nFrumoasă ca un sfânt,\nÎn jur stăteau bătrânii\nCu frunțile-n pământ.\nCântai, ca-n vis, de-o lume\nTrăită-ntr-alte vremi,\nDe oameni dragi, din groapă\nPe nume vrând să-i chemi.\nȘi-ncet, din vreme-n vreme,\nBătrânii-n jur clipeau\nȘi mânecile hainei\nLa ochi și le puneau.\n\nDar iată! Cu ochi tulburi\nTu stai între voinici,\nTe văd cum juri și blestemi\nȘi pumnii ți-i rădici!\nPribegi de bir și clacă,\nCopii fără noroc,\nTu-i strângi în codru noaptea\nSub brazi pe lângă foc.\nȘi cânți cu glas sălbatec,\nȘi-n jur ei cântă-n cor\nCântări întunecate\nCa sufletele lor.\n\nCând știi haiduci în codru\nTe prinzi cu ei fărtat,\nLi-arăți poteci ascunse,\nPe stânci le-așterni tu pat.\nCând pun picioru-n scară,\nȚii roibul lor de frâu;\nGrăbit, când prind ei pușca,\nScoți plumbii de la brâu:\nIar când ochesc, cu hohot\nTu râzi, căci plumbii moi\nS-au dus în piept de-a dreptul\nSpurcatului ciocoi.\n\nAi tăi suntem! Străinii\nTe-ar pierde de-ar putea;\nDar când te-am pierde, Doino,\nAi cui am rămânea?\nSă nu ne lași, iubito,\nDe dragul tău trăim:\nSăraci suntem cu toții,\nSăraci, dar te iubim!\nRămâi, că ne ești doamnă\nȘi lege-i al tău glas,\nÎnvață-ne să plângem\nC-atât ne-a mai rămas!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nÎn miezul verii\n\n\n\nO fâșie nesfârșită\nDintr-o pânză pare calea,\nPrintre holde rătăcită.\nToată culmea-i adormită,\nToată valea.\n\nLiniștea-i deplin stăpână\nPeste câmpii arși de soare,\nLunca-i goală: la fântână\nE pustiu; și nu se-ngână\nNici o boare.\n\nNumai zumzetul de-albine,\nFără-ncepere și-adaos,\nCurge-ntruna, parcă vine\nDin adâncul firii pline\nDe repaos.\n\nȘi cât vezi în depărtare\nViu nimic nu se ivește...\nIată însă, colo-n zare,\nMișcător un punct răsare\nȘi tot crește.\n\nPoate-i vrun bătut de soartă\nCare-aleargă pe câmpie\nÎntr-atâta lume moartă!\nDor îl mână, griji îl poartă,\nDomnul știe!\n\nPoți acum să-l vezi mai bine:\nE femeie, o sărmană,\nStrâns la piept în scutec ține\nUn copil; și-n sârg ea vine,\nVine-n goană.\n\nDe călduri dogoritoare,\nFoc aprins îi arde chipul;\nUn cuptor e roșul soare,\nȘi cărbune sub picioare\nE nisipul.\n\nCând ajunge la fântână,\nJos pe-o pajiște săracă\nPune-odorul ei. Din mână\nSaltă cumpăna bătrână\nȘi se pleacă.\n\nScârțâind, din nou ea crește.\nMama toarnă cu tot zorul\nApă-n pumni, și se grăbește\nLa copil și-i răcorește\nObrăjorul.\n\nBea apoi și ea pe fugă.\nMerge iarăși după asta\nLa copil și-i dă să sugă;\nFrânt-apoi, pe-o buturugă\nStă nevasta.\n\nȘi e liniște pe dealuri\nCa-ntr-o mănăstire arsă;\nDorm și-arinii de pe maluri\nȘi căldura valuri-valuri\nSe revarsă.\n\nNici un nor văzduhul n-are\nFoc sub el să mai ascunză;\nNici o pasăre prin zare,\nNu se mișcă-n lumea mare\nNici o frunză.\n\nSingur vântul, colo, iată.\nAdormise la răcoare\nSub o salcie plecată -\nSomnuros în sus el cată\nCătre soare.\n\nMai e mult! Și ca să-i fie\nScurtă vremea, până pleacă,\nEl se uită pe câmpie,\nFluieră și nu mai știe\nCe să facă.\n\nDar deodată se oprește:\nPeste ochi își pune-o mână\nȘi zâmbind copilărește\nCurios și lung privește\nSpre fântână!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nIarna pe uliță\n\n\n\n\n\nA-nceput de ieri să cadă\nCâte-un fulg, acum a stat,\nNorii s-au mai răzbunat\nSpre apus, dar stau grămadă\nPeste sat.\n\nNu e soare, dar e bine,\nȘi pe râu e numai fum.\nVântu-i liniștit acum,\nDar năvalnic vuiet vine\nDe pe drum.\n\nSunt copii. Cu multe sănii,\nDe pe coastă vin țipând\nȘi se-mping și sar râzând;\nPrin zăpadă fac mătănii;\nVrând-nevrând.\n\nGură fac ca roata morii;\nȘi de-a valma se pornesc,\nCum prin gard se gâlcevesc\nVrăbii gureșe, când norii\nPloi vestesc.\n\nCei mai mari acum, din sfadă,\nStau pe-ncăierate puși;\nCei mai mici, de foame-aduși,\nSe scâncesc și plâng grămadă\nPe la uși.\n\nColo-n colț acum răsare\nUn copil, al nu știu cui,\nLargi de-un cot sunt pașii lui,\nIar el mic, căci pe cărare\nParcă nu-i.\n\nHaina-i măturând pământul\nȘi-o târăște-abia, abia:\nCinci ca el încap în ea,\nSă mai bată, soro, vântul\nDac-o vrea!\n\nEl e sol precum se vede,\nMă-sa l-a trimis în sat,\nVezi de-aceea-i încruntat,\nȘi s-avântă, și se crede\nCă-i bărbat;\n\nCade-n brânci și se ridică\nDând pe ceafă puțintel\nToată lâna unui miel:\nO căciulă mai voinică\nDecât el.\n\nȘi tot vine, tot înoată,\nDar deodată cu ochi vii,\nStă pe loc - să mi te ții!\nColo, zgomotoasa gloată,\nDe copii!\n\nEl degrabă-n jur chitește\nVrun ocol, căci e pierdut,\nDar copiii l-au văzut!\nToată ceata năvălește\nPe-ntrecut.\n\n- \"Uite-i, mă, căciula, frate,\nMare cât o zi de post -\nAoleu, ce urs mi-a fost!\nAu sub dânsa șapte sate\nAdăpost!\n\nUnii-l iau grăbit la vale,\nAlții-n glumă parte-i țin -\nUite-i, fără pic de vin\nS-au jurat să-mbete-n cale\nPe creștin!\n\nVine-o babă-ncet pe stradă\nÎn cojocul rupt al ei\nȘi încins cu sfori de tei.\nStă pe loc acum să vadă\nȘi ea ce-i.\n\nS-oțărăște rău bătrâna\nPentru micul Barba-cot.\n- \"Ați înnebunit de tot -\nPuiul mamii, dă-mi tu mâna\nSă te scot!\n\nCică vrei să stingi cu paie\nFocul când e-n clăi cu fân,\nȘi-apoi zici că ești român!\nBiata bab-a-ntrat în laie\nLa stăpân.\n\nCa pe-o bufniț-o-nconjoară\nȘi-o petrec cu chiu cu vai,\nȘi se țin de dânsa scai,\nPlină-i strâmta ulicioară\nDe alai.\n\nNu e chip să-i faci cu buna\nSă-și păzească drumul lor!\nRâd și sar într-un picior,\nSe-nvârtesc și țipă-ntruna\nMai cu zor.\n\nBaba și-a uitat învățul:\nBate,-njură, dă din mâini:\n- \"Dracilor, sunteți păgâni?\nMaica mea! Să stai cu bățul\nCa la câini!\n\nȘi cu bățul se-nvârtește\nCa să-și facă-n jur ocol;\nDar abia e locul gol,\nȘi mulțimea năvălește\nIarăși stol.\n\nAstfel tabăra se duce\nLălăind în chip avan:\nBaba-n mijloc, căpitan,\nScuipă-n sân și face cruce\nDe Satan.\n\nBa se răscolesc și câinii\nDe prin curți, și sar la ei.\nPe la garduri ies femei,\nSe urnesc mirați bătrânii\nDin bordei.\n\n- \"Ce-i pe drum atâta gură?\n- \"Nu-i nimic. Copii ștrengari.\n- \"Ei, auzi! Vedea-i-aș mari,\nParcă trece-adunătură\nDe tătari!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nIspita\n\n\n\nEi, acum te uiți la cană,\nCă s-a spart! Dar dă-o-n foc!\nNu-mi fi inimă dușmană\nCând vezi răul lângă mine -\nHaide, prinde-mă mai bine\nDe mijloc!\n\nUite-mi hainele, ca spuma,\nLe-am țesut cu mâna mea;\nZici în gândul tău acuma:\n\"Ce mai pui de căprioară!\nVezi, așa o văduvioară\nMi-ar plăcea!\n\nHa, ha, ha! Să-ți meargă veste\nDe șiret!... Ei, cine-mi ești!\nTragi cu ochiul la neveste;\nTreci prin sate ca-mpărații\nDaí te-or bănui bărbații\nȘi-o pățești!\n\nSpune-mi drept: ți-au spus vrodată\nPopii că păcate-ți scriu\nDacă-mbrățișezi vreo fată?\nSă nu-i crezi! Ei știu Psaltirea,\nDar ce foc o fi iubirea\nNici nu știu.\n\nNu-ți plac ochii verzi? Ei, iacă!\nUite-ai mei! Nu te uita\nPrea cu dor, că pot să-ți placă!\nO, sunt tineri zeci și sute\nCari ar vrea să mi-i sărute\nȘi eu ba!\n\nHoțule! Te uiți la mine;\nȘtiu eu ce gândești acum,\nCă de-aceea ți-e rușine -\nEu de-aș fi flăcău odată\nNu m-aș rușina de-o fată\nNicidecum.\n\nIacă... stau pe la fântână!\nDă-mi cârligul... Aoleu,\nNu mă strânge-așa de mână!\nNu m-ai strâns? Și-ți vine-a plânge?\nHaidí degrabă și mă strânge,\nCă eu vreu.\n\nCrezi că nu? Ba cum s-arată\nȘtii tu fata cum s-o-mpaci.\nOri te superi tu pe-o fată\nCând o strângi și ea te-njură?\nN-ai pățit? Ia taci din gură,\nCă te faci!...\n\nȘi mi-e cald! Și uite-n față\nSunt aprinsă; și zău nu,\nNimeni nu m-a strâns în brață\nMijlocelul meu frângându-l -\nDacă n-ai de-acuma gândul,\nPoate tu!\n\nVrei să bei? Și nu ți-e teamă\nCă mi-e olul descântat?\nCine bea să poarte seamă\nSă sărute pe stăpâna\nOlului... nu pune mâna,\nCă te bat!\n\nEi, mă duc acum. Deseară\nIarăși viu! Și spune-mi drept\nVii și tu? Te-ntâmpin iară\nCa și ieri, cu vase pline!\nNu veni!... Și să știi bine\nCă te-aștept!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPrutul\n\n\n\n- Prutule, tu vii turbat\nȘi cu sânge-amestecat,\nȘi n-ai pace și-alinare\nȘi n-ai loc cum vii de mare:\nCe ți-e iar de spumegare?\nȘi-aduci arme ghintuite,\nTrupuri de voinici ciuntite,\nSteaguri de oștiri păgâne\nȘi cai roibi fără de frâne!\nIar de maluri tu izbești\nCapete moldovenești\nȘi prin rădăcini încurci\nBărbi cărunte, bărbi de turci!\nSpune, Prutule, măi frate,\nSpune-mi, ale cui păcate?\n\n- Oliolio! Voinic durut!\nDe când sunt pe lume Prut\nCe văzui n-am mai văzut!\nCât cuprinzi cu ochii-n zare\nNumai tunuri, numai care,\nNumai turci bătrâni călare,\nNumai turci, numai cazaci.\nMultă-i frunza pe copaci,\nDar de stai și seama faci\nTot erau mai mulți cazaci.\nBarba lor bătea-le brâul\nȘi țineau cu dinții frâul,\nPe-unde trec ei duc pustiul!\nȘi când i-am văzut, creștine,\nCă iau calea către mine,\nȘi când le-am văzut mai bine\nOchii cu fulgerătura,\nPletele cu zbârlitura,\nBărbile cu-ncâlcitura,\nEu de maluri m-am izbit\nPrins de friguri și-ngrozit,\nCă mi se negrea vederea\nȘi mi se topea puterea\nȘi-amărât stăteam ca fierea!\n\nDar când mă-ntorsei spre deal,\nMaică, ce văzui pe mal!\nCât ai face cruce-o dată,\nMăre iacă mi s-arată\nMoldoveni, știuții mei,\nPrăfuiți și puțintei\nNici să nu te uiți la ei -\nȘi veneau, veneau, veneau,\nTurcii-n bărbi bolboroseau,\nCă pe mal ei ce-ți vedeau?\nVedeau fulgeru-n picioare,\nAlb de arme lucitoare\nȘi-nfrățit cu sfântul soare,\nVedeau vodă bogdănesc:\nDare-ar Domnul să trăiesc\nSă mai stau să-l mai privesc!\nZările-alergându-le,\nVifor măsurându-le\nFulger despicându-le!\nCalu-n vânt i se-ncurca\nPrin urdii îmi fulgera,\nBrazdă-n urmă-i revărsa,\nBrazda roșie-nflăcărată\nTot cu sânge-amestecată -\nN-am mai văzut niciodată!\nIar cel vodă bogdănesc\nDa năvală-n căzăcime,\nȘi dă proșca-n tătărime,\nIama prin ianicerime,\nȘi prin deset năvălea\nDesetul de mi-l rărea\nȘi, pe turci cum îi izbea,\nZarea nu-i mai încăpea!\nȘi-mi părea de-atâta bine\nCă vedeam că vremea vine\nȘi-au să-ncapă ei și-n mine!\n\nOliolio, ce pui de leu!\nDragă-i fu lui Dumnezeu\nȘi mult bine-a mai avut\nMama care l-a născut!\nCă-l vedeam cum umblă roată.\nȘi-alerga câmpia toată,\nLuând gloată după gloată\nȘi-mpingându-le mereu\nTot încoaí spre-adâncul meu!\nS-au încăierat pe mal\nOm cu om, și cal cu cal,\nȘi din piepturi se izbeau\nȘi cu dinții se rupeau,\nȘi grămezi-grămezi cădeau.\nMorții-mi închideau cărarea,\nSângele-mi mărea vărsarea,\nGroaza-mi mai creștea turbarea.\nȘi de-aceea vin urlând\nArme, steaguri aducând\nȘi cai roibi fără de frâne\nȘi stăpâni de oști păgâne.\nȘi de-aceea vin turbat\nMânios și spumegat\nCă de-atâta uluire\nNu mai pot să-mi viu în fire!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nDecebal către popor\n\n\n\nViața asta-i bun pierdut\nCând n-o trăiești cum ai fi vrut!\nȘi-acum ar vrea un neam călău\nS-arunce jug în gâtul tău:\nE rău destul că ne-am născut,\nMai vrem și-al doilea rău?\n\nDin zei de-am fi scoborâtori,\nC-o moarte tot suntem datori!\nTotuna e dac-ai murit\nFlăcău ori moș îngârbovit;\nDar nu-i totuna leu să mori\nOri câine-nlănțuit.\n\nCei ce se luptă murmurând,\nDe s-ar lupta și-n primul rând,\nEi tot atât de buni ne par\nCa orișicare laș fugar!\nMurmurul, azi și orișicând,\nE plânset în zadar!\n\nIar a tăcea și lașii știu!\nToți morții tac! Dar cine-i viu\nSă râdă! Bunii râd și cad!\nSă râdem, dar, viteaz răsad,\nSă fie-un hohotit și-un chiu\nDin ceruri până-n iad!\n\nDe-ar curge sângele pârău,\nNebiruit e brațul tău\nCând morții-n față nu tresari!\nȘi însuți ție-un zeu îți pari\nCând râzi de ce se tem mai rău\nDușmanii tăi cei tari.\n\nEi sunt romani! Și ce mai sunt?\nNu ei, ci de-ar veni Cel-sfânt,\nZamolxe, c-un întreg popor\nDe zei, i-am întreba: ce vor?\nȘi nu le-am da nici lor pământ\nCăci ei au cerul lor!\n\nȘi-acum, bărbați, un fier și-un scut!\nE rău destul că ne-am născut:\nDar cui i-e frică de război\nE liber de-a pleca napoi,\nIar cine-i vânzător vândut\nSă iasă dintre noi!\n\nEu nu mai am nimic de spus!\nVoi brațele jurând le-ați pus\nPe scut! Puterea este-n voi\nȘi-n zei! Dar vă gândiți, eroi,\nCă zeii sunt departe, sus,\nDușmanii lângă noi!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nImnul studenților\n\n\n\nCântăm libertatea și numele sfânt\nAl țării străvechi și-al acestui pământ!\nIubirii de neam, ce de-a pururi ne-a fost\nO pavăză-n lupte și-n pace-adăpost\nCântămu-i supremul ei cântec.\n\nCu vesele glasuri de tinere firi,\nCuprinși de-amintirea străbunei măriri,\nSpre soare ni-e gândul și mergem spre el,\nLumina ni-e țintă și binele țel -\nTrăiască-ne țara și neamul!\n\nCu dreapta-nălțată spre Tatăl de sus\nJurat-am tot ce strămoșii ne-au spus:\nUnire-ntre frați, și pe Domn să-l iubim\nȘi-altarul de jertf-al națiunii să fim\nȘi sufletul neamului nostru.\n\nIar dacă protivnicii numelui tău\nCu oști ar veni ca să-ți facă vrun rău,\nRidică-te mândră și nu te-ngrija,\nCăci inima noastră e inima ta;\nTu-ncrede-te-n fiii tăi, mamă.\n\nlar dac-ar pieri de pe-ntregul pământ\nIubirea de neam și-al credinței avânt:\nAzilul lor vecinic găsindu-l în noi\nLe-am crește, ca iar să le dăm înapoi\nMai tari și mai trainice lumii.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nCântec ostășesc\n\n\n\nCaii sar și frâu-și mușcă\nJos prin văi e fum de pușcă,\nCorbi s-arată croncănind.\nStau de-atac dușmanii gata -\nUite-o-n zbor întunecata\nMoarte-acum spre noi venind!\n\nȘtim cu toții ce ne-așteaptă!\nSus spre Domnul mâna dreaptă\nRidicați-o dar, jurând!\nPentru sfânta noastră lege,\nPentru neam și pentru rege\nToți c-o inimă și-un gând!\n\nNu mi te mâhni, copile,\nCine are-n luptă zile\nNu s-atinge plumb de el.\nOri aici, ori dealtădată,\nMoartea nouă tot ni-e dată\nFiecăruia-ntr-un fel.\n\nGlas de trâmbiță răsună\nȘi coloanele s-adună\nFiți cu inimă, copii!\nNu e rece glas de-aramă,\nCi e jalnic plâns de mamă,\nPlânsul sfintei Românii!\n\nTu ne vezi din cer, Părinte,\nFie-ți și de noi aminte\nCă suntem și noi ai Tăi!\nFie-i blestemat mormântul\nCui își calcă jurământul.\nȘi-am jurat pe cer, flăcăi!\n\nLasă tobele să bată!\nCăpitane, du-ne-odată\nUnde-i foc și unde-i fum.\nSteagu-n vânt! Trăiască țara!\nVesel sune-acum fanfara,\nDumnezeu cu noi de-acum!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nDunărea și Oltul\n\n\n\nDunărea vorbea cu Oltul:\n- \"Tu, copile drag al meu,\nZbuciumat tu vii la vale\nTulbure mereu -\n\nPlouă mult la voi la munte,\nSate și câmpii de-neci,\nOri ți-e firea ta de-a rupe\nMaluri pe-unde treci?\"\n\n- \"Rup și maluri câteodată\nȘi fac holdele de pier,\nIar când plouă mult la munte\nCap de om eu cer.\n\nDar nu-i asta, maică sfântă,\nNu de asta-s tulburat,\nCi de câte văd mi-e milă,\nMaică, și-i păcat!\n\nTu, pe unde-alergi prin lume,\nVezi și țări și munți frumoși,\nNeamuri ce-și vorbesc ferice\nGraiul din strămoși.\n\nToate laudă pe Domnul,\nLibere-a trăi cum vor,\nVesele fiind de viața\nȘi de soarta lor.\n\nVezi și-aici poporul nostru\nCel din veac adus pe-aici,\nSprintene și mândre fete\nȘi flăcăi voinici.\n\nȘi ți-e dragă țara asta\nDe români, căci te iubesc -\nDar tu nu cunoști de-a-ntregul\nNeamul românesc!\n\nEu de unde vin, mâhnitul,\nFurios spre șes scobor,\nCăci de unde vin, e spaimă.\nGroază și fior.\n\nTot români sunt și pe-acolo,\nNeam din veac pe-aici adus,\nDar pe gâtul lor și astăzi\nJugul este pus.\n\nEi n-au voie să-și vorbească\nGraiul strămoșesc ce-l au,\nIar în coasta lor de-a pururi\nSulițele stau.\n\nSfânta libertate este\nNume gol pe-al lor pământ:\nCei nedrepți sunt cei puternici,\nSinguri au cuvânt!\n\nAh, de mila lor eu, maică,\nVin așa de tulburat,\nȘi de ciudă pe dușmanii\nCei ce l-au călcat.\n\nIar de-nec și mal și oameni,\nNu mai știu ce fac nici eu\nCă mă simt de-atâta jale\nTulbure mereu!\"\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nCântecul cel vechi al Oltului\n\n\n\n- \"Vine, tată, Oltul mare;\nMalul stâng de-abia-l zăresc.\"\n- \"Lasí să vie Oltul mare,\nCă, români de când trăiesc,\nOltul tot la piept ne are\nȘi-i al nostru și ne știe\nȘi nu bate cu mânie\nMalul cel basarabesc.\nVine mare, lasí să vie\nCă ni-e sol dumnezeiesc.\"\n\n- \"Vine, tată, Oltul mare,\nBrazi trăsniți rostogolind.\"\n- \"Lasí să vie Oltul mare,\nCăci tătarii-ncoace tind,\nDar li-e Oltul în cărare\nȘi n-au inimă să-l treacă\nȘi sperieți se-ntorc și pleacă,\nCu noi horă nu se prind.\nLasí să vie, că-i îneacă,\nNeamul nostru mântuind.\"\n\n- \"Vine, tată, Oltul mare,\nȘi cu sânge-amestecat.\"\n- \"Lasí să vie Oltul mare,\nCă mulțimi de oști tătare\nEl pe mal a apucat.\nLifte poartă, lifte duce,\nLifte, bată-i sfânta cruce;\nOltul capul le-a mâncat!\nLasí să vie să-i apuce\nCă ni-e scut de Domnul dat.\"\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nOltenii lui Tudor\n\n\n\nVine-un chiot dinspre munte,\nVine freamăt din păduri -\nTudor domnul vine-n frunte,\nCu mulțimea de panduri!\nIar din Jiu, din apă sfântă,\nIese cântec vitejesc,\nȘi cu glas de surle cântă\nTot poporul românesc.\n\nLasí să-i sune surle-n țară,\nSă-și adune-olteni destui,\nȚara s-o vedem noi iară\nVeselă pe urma lui -\nMândra patrie română\nNu sub braț de oameni slabi,\nCi voinică și stăpână\nCum a fost sub Basarabi.\n\nZboară corbi pe sus, băiete,\nCârduri negre se-nvârtesc,\nȘi se zbat de-atâta sete\nȘi de foame se izbesc:\nN-au s-aștepte-oltenii rugă\nSă le dea de hrană-n văi -\nOh, ciocoi, te-ajung în fugă\nToți răzbunătorii tăi!\n\nCine vrea părtaș să fie\nDreptului pe-acest pământ\nDupă Tudorin să vie!\nCă-i trimis de Domnul sfânt\nSă ne scape-acum odată\nDe ciocoi, căci Dumnezeu\nÎnsuși s-a pornit să-i bată,\nCum ne bat și ei mereu.\n\nRidicați, români, Dreptății\nSteag cu sfântul George-acum\nSfintei Legi și libertății\nFaceți-i odată drum!\nCine nu-i cu voi, să știe\nCă izbit va fi de voi,\nDe cei strașnici în mânie\nȘi din leagăn de eroi.\n\nDomnul Tudor să trăiască!\nSus cu toții, pui de lei,\nPentru țara Românească,\nPentru drepturile ei!\nA-mbrăcat cămașa morții\nDomnul Tudor, ca Hristos,\nDar schimba-va pasul sorții,\nVa trânti dranii jos!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nGolia ticălosul\n\n\n\nLa Cahul, pe câmpie, din marginea poienii\nSe-ntinseră-n coloane de luptă moldovenii,\nȘi-aveau cu ei pe vodă, iubitul domn al lor,\nIar Golia, el plecat-a din faptul dimineții\nPrin vale să-și reverse din lături călăreții\nCa vânturi iuți ce scurmă și-mpart cumplitul nor.\n\nIar când veni și vremea să urle-n zare tunul,\nMișcatu-s-au românii cu miile, ca unul -\nO lamur-a Moldovei prin sutele de ani!\nDar Golia ticălosul alt gând avea cu soții,\nȘi-n suliți ridicându-și căciulele cu toții\nLăsând câmpia noastră trecură la dușmani.\n\nO clipă stete vodă cu inima trăsnită.\nÎntors apoi, strigat-a spre oastea-nmărmurită,\nPe Golia arătându-l cu pumnii, cu-amândoi:\n- \"Oșteni ai țării mele! priviți-l cum se duce,\nEl vinde sfânta țară și vinde sfânta cruce,\nMă vinde, ticălosul, pe mine și pe voi!\"\n\nCumplit se-ntoarse vodă cu-ntreaga sa mânie\nSpre partea de-unde Golia venea cu dușmănie\nSpre frații săi, în fruntea grozavilor spahii.\n- \"Să dați fără de milă, că-i inimă de fiară!\nSă piară-acum pământul! Moldova-ne să piară,\nDar Golia-ntâi de toate să piar-acum, copii!\"\n\nȘi nu vedeau românii nici moartea cum le iese\nÎn drum, și nici potopul de turci ce-i încinsese,\nVedeau numai pe Golia, pe scosul lor din minți.\nȘi neputând mai iute să-l stingă de pe lume\nRosteau cu glasul urii bicisnicul său nume\nPrin gemete scrâșnite strivindu-i-l în dinți.\n\nO, Golia, tu! pândit-ai așa de-amară vreme\nDar toate ale țării și plângeri și blesteme\nAjungă-te de-a pururi, și n-ai mai fi trăit!\nDar iată-le, pornite din suliți și din gură -\nSmintiții tăi la Cahul câinește-aici căzură,\nCăzuși și tu, mișele, tu cel ce i-ai smintit!\n\nCălcau spahiii-n goană pe barba ta bătrână,\nIar pumnii-n loc de aur strângeau în ei țărână\nȘi-n gură-ți s-adunase și sânge și pământ,\nSă-nece-n tine, Golio, mai repede suflarea!\nAșa sfârșit să aibă în veci de veci trădarea,\nIar lupii fie-i preoți și gura lor mormânt!\n\nAdânc în noaptea nopții și-n Iadul cel din urmă\nÎn care-al iernii viscol suflarea nu și-o curmă\nNicicând, stau prinși în gheață ai lumilor mișei:\nGrozavă li-e durerea, și vecinică li-e truda -\nDe-a stânga țipă Cain, de-a dreapta urlă luda,\nIar tu, tu goale Golio, te vaieți între ei!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPovestea căprarului\n\n\n\nCând ne-au respins de la movilă,\nCăzurăm mulți pe-aceste lunci.\nȘi-ntreg un regiment atunci,\nDe ce-a văzut, a plâns de milă.\n\nÎn șiruri strânse și-mproșcând\nNecontenit cu foc mulțimea,\nSe da-ndărăt dorobănțimea,\nLoc turcilor pe șes făcând.\n\nCurgea și mult și iute focul,\nIar între-ai noștri și vrăjmași\nErau cel mult optzeci de pași -\nDar noi lăsam cu palma locul.\n\nȘi, iată-n urma tuturor.\nUn biet căprar, având un frate\nUcis, s-opri să-l ieie-n spate,\nȘi-apoi spre șir porni cu zor.\n\nDar, lunecând pe iarba udă\nFiind și slab, căzu-n curând,\nIar noi strigam să intre-n rând;\nEl a rămas nevrând s-audă.\n\nLa ochi cu pușca l-am văzut,\nÎngenuncheat acolo-n cale,\nTrăgând spre-arapii ce din vale\nVeneau mereu. O, n-am crezut\n\nCă omul în mânie poate\nS-azvârl-așa de mult omor,\nCă plumbii-n deznădejdea lor\nCurg râu! Dar azi le cred pe toate.\n\nIar noi ne-ndepărtam mereu,\nȘi i-am strigat de-a multa oară\nCă e nebun, că stă să moară,\nȘi că-i păcat de Dumnezeu.\n\nNevrând să-l lase pe câmpie,\nȘi să-l aducă neputând,\nEl sta cu mortul, dus de-un gând:\nStrăjer răzbunător să-i fie!\n\nDar turcii vin, tot vin, un roi,\nȘi tot mai larg li-e-n urmă pasul -\nAcum nici nu ne-aude glasul,\nAcum el e pierdut de noi.\n\nTreizeci de pași mai au nizamii,\nAu cincisprezece, zece-acum -\nȘi-aștepți pe-ai tăi, plângând pe drum,\nTu, suflet pustiit al mamii!\n\nDar iată-l, cade! L-a lovit\nPesemne-un plumb din multa ploaie;\nPe spate-acum murind se-ndoaie,\nDar l-am văzut cum s-a-nvârtit\nSpre frate-său, căzând deodată\nCu fața-n jos, părând c-ar vra\nSă-l apere pe mort așa -\nȘi-atunci coloana-naintată\nA turcilor, sosind povoi,\nI-a și cuprins, urmându-și goana,\nȘi i-a-necat apoi coloana\nȘi nu i-am mai văzut apoi.\n\nÎnfiorat și-acum îmi bate\nCu jale inima, când scriu:\nStrivit de turci, să mori de viu,\nVeghind la capul unui frate!\n\nCând ne-am retras pe-acele lunci,\nRespinși de turci de la movilă,\nUn regiment întreg, de milă,\nA plâns de ce-a văzut atunci!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nColoana de atac\n\n\n\nPorniserăm din văi adânci\nȘi ne târam acum pe brânci\n\nSă nu ne prind-Osman de veste,\nCă năzuim la deal spre creste,\n\nCăci veste de-ar fi prins ai săi,\nNoi n-am mai fi ieșit din văi.\n\nȘi-așa cu-ncredere vegheată\nNoi răsărim pe deal deodată.\n\nNe văd păgânii, sar pe zid,\nPotop de foc spre noi deschid.\n\nDar noi prin foc o rupem iute,\nCrezându-ne pe sub redute.\n\nȘi nu eram! Vedeam de sus\nCă altfel e de cum ne-au spus,\n\nCă pân-acolo-i lungă cale,\nO râpă-n drum și-adânca vale.\n\nO clipă ca-mpietriți am stat;\nMaiorul însă-a și plecat\n\nȘi ne-am făcut cu toții cruce:\nEi, ducă-ne-n ce foc ne-o duce!\n\nLa vale,-acum, pe râpi curând -\nUn rând e mort, mai moare-un rând.\n\nCad bombele-n pământ și scurmă\nȘi altele mai vin pe urmă;\n\nCa grindina și plumbii cad,\nSe-ntunecă și-i vai ca-n iad!\n\nȘi-un plumb veni cumplit cu zborul\nȘi fără glas căzu maiorul.\n\nAtunci un ofițer înalt,\nCu spada-n vânt, iar celălalt,\n\nTrăgând mereu din carabină,\nSăriră-n front; iar pe colină\n\nNoi după dânșii, cot la cot,\nSuiam orbiș, noi, leatul tot.\n\nCat ai clipi, muream o sută,\nMuream mai mulți, căci din redută\n\nNu plumbi curgeau, ci râu de foc,\nȘi linii-ntregi cădeau pe loc.\n\nȘi-un căpitan, cel nalt, sărmanul,\nCăzuse vârfuind mormanul,\n\nIar celălalt, acel ce-ochea,\nMuri trăsnit în fața mea.\n\nCăci uite-așa văzui de bine\nPe-un turc bătrân ochind spre mine,\n\nIar bietul căpitan nu-șí cum\nSe puse morții drept în drum.\n\nAm dat să-l prind, ca să nu cadă\nȘi-atunci căzui cu el grămadă -\n\nȘi vezi, și-acum mi-e capul prost,\nCă nu-nțeleg nici azi ce-a fost:\n\nM-am pomenit la șanț deodată\nȘi-o cârp-aveam la cap legată.\n\nDe ce și când, de mâna cui?\nȘi-atâta drum eu când făcui?\n\nVoiam să-ntreb, n-aveam pe cine,\nCăci tot străini pe lângă mine.\n\nDar cârpa, orice taină-avea,\nAtâta știu: c-a fost a mea -\n\nȘi-acu la șanț! Noi rupem lanțul\nȘi scoborâm de-a valma șanțul.\n\nSărim și noi, și turcii sar\nȘi-i moarte-n șanț, e vai ș-amar,\n\nNe batem ca-n pierzarea minții,\nCu pumnii dăm, mușcăm cu dinții,\n\nȘi piept la piept ne zvârcolim,\nStrăbatem repezi și răzbim.\n\nÎnchid de veci nizamii gura,\nIar noi îi dăm pe râpi de-a dura.\n\nIeșim apoi, ca duși de vânt,\nPe fața negrului pământ.\n\nPe lături ne-ntărim șireagul:\nȘi iat-un căpitan cu steagul\n\nÎn fruntea noastră drum făcu:\n- \"Ura, băieți, acu-i acu!\"\n\nRoiesc turbați pe zid păgânii,\nSub zid se-ndeas-orbiș românii\n\nȘi-aruncă scări, răzbesc prin fum,\nStrăbat mereu facându-și drum.\n\n- \"Trăsniți, copii, tot după mine!\"\nNoi trăsnet după el, vezi bine.\n\nȘi iată-l, căpitanu-i sus\nPe meterez un braț a pus,\n\nDar șapte turci pe el săriră,\nȘi șapte săbii-l și loviră,\n\nȘi-al optulea, un turc bărbos,\nIzbi turbat de sus în jos\n\nÎn piept cu patul puștii, fiara -\nȘi-atunci pocnind se rupse scara\n\nȘi bietul căpitan căzu\nPe spate-n șanț, și-atâta fu.\n\nCăci s-adunau păgânii gloată\nȘi-un om era reduta toată,\n\nȘi-ntregul parapet un fes,\nAtâta se-ngloteau de des.\n\nCădeam ca frunzele de brumă,\nIar sângele curgea cu spumă.\n\nNici loc să stai, nici drum să treci\nȘi fum de pușcă, să te-neci.\n\nȘi ce-am văzut atunci - minune -\nȘi-n groapă morților voi spune!\n\nNici chip de-acu să mergi în foc,\nNici chip să stai sub zid pe loc.\n\nSe dete semn atuncea oastei\nSă părăsească clinul coastei\n\nȘi ne-am retras departe-n văi,\nStriviți, o mână de flăcăi,\n\nFlămânzi și uzi și-ntorși din cale,\nCu sufletul topit de jale.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nO scrisoare de la Muselim-Selo\n\n\n\nMăicuță dragă, cartea mea\nGăsească-mi-te-n pace!\nPe-aici e vânt și vreme grea,\nȘi-Anton al Anei zace\nDe patru luni, și-i slab și tras,\nSă-l vezi, că-ți vine plânsul,\nCă numai oasele-au rămas\nȘi sufletul dintr-însul.\n\nApoi, să știi c-a fost război\nȘi moarte-aici, nu șagă:\nCădeau pe dealuri, dintre noi,\nCa frunza, mamă dragă.\nȘi-acolo-n deal, cum fulgera,\nUn plumb simții că vine\nȘi n-avu loc, cât larg era,\nDecât în piept la mine.\n\nMi-e bine-acum, și-așa socot\nCă nu va trece luna\nȘi-oi fi scăpat de-aici detot.\nDar vezi te rog de una:\nSă nu mai faci cum ai făcut\nS-aduni la tine satul,\nDe veselă că ți-ai văzut\nAcasă iar băiatul!\n\nSă vezi pe-aici și ciungi și-ologi!\nHristos să-i miluiască!\nTu mergi la popa-n sat să-l rogi\nO slujbă să-mi citească.\nPuteri de nu vei fi având\nDe plată, vorba-i lasă,\nCă-i voi lucra o zi, oricând,\nLa-ntorsul meu acasă.\n\nPe Nuțu vi-l lăsasem mic,\nCu creștetul cât masa -\nO fi acum ștrengar voinic\nȘi vă răstoarnă casa?\nFăcutu-i-ați și lui la fel\nCăciulă, cum am vrut-o?\nAveam o piele-n pod, de miel,\nDoar nu veți fi vândut-o?\n\nNevestei mele să-i mai spui\nSă-mi cumpere o coasă,\nCea veche nu știu este-ori nu-i\nȘi-o fi acum și roasă\nDe când rugina scurmă-n ea.\nSă-mi văd, o date-ar sfântul,\nCum cade iarba-n fața mea\nȘi-mi bate-n plete vântul!\n\nEa lupte-se cum biet o știi,\nC-așa ne dete soartea,\nCă și noi ne-am luptat pe-aci\nCu greul și cu moartea;\nDar l-a ajuns și pe harap\nBlestemele și plânsul,\nCă noi i ne-am ținut de cap\nȘi-ntrarăm după dânsul.\n\nȘi i-am făcut, măicuță, vânt!\nL-am scos detot din țară,\nMăcar stătea pe sub pământ\nȘi nu ieșea pe-afară.\nȘi-am prins și pe-mpăratul lor,\nPe-Osman nebiruitul,\nCă-l împușcase-ntr-un picior\nȘi-așa i-a fost sfârșitul.\n\nPăi, ne ținea pesemne proști,\nSă-și joace hopa-tropa,\nCă nu puteam să batem oști!\nDar poate taica popa\nV-a spus de prin gazeturi tot -\nEl cum și-a dat juncanii?\nAcum i-aș cumpăra, să pot,\nDar nu mai am, azi, banii.\n\nMă doare-n piept, dar nu să țip,\nȘi-așa mi-e dor de-acasă,\nȘi-aș vrea să plec, dar nu e chip\nCă vodă nu mă lasă.\nDar uite, nu e nu știu cât\nO lună chinuită,\nȘi-o să te strâng de după gât,\nMăicuța mea iubită...\n\n. . . . . . . . . . . . . . . . . . . . . . . .\n\nAșa mi-a spus Ion să-ți scriu,\nIubească-ți-l pământul!\nȘi-am tot lăsat, pân-a fost viu,\nȘi-mi țin acum cuvântul.\nSă te mângâie Dumnezeu,\nC-așa e la bătaie -\nȘi-am scris această carte eu,\nCăprarul Nicolae.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPodul lui Traian\n\n\n\nColo surele ruine\nCătre Dunăre privesc\nCum tot vine apa, vine -\nMartori vremilor trecute,\nCât sunt astăzi de tăcute,\nNumai inimii-i vorbesc.\n\nEu mă uit pe apa sură\nÎncrețit-abia de vânt;\nApa lângă mal murmură.\nTrec și vremile-nainte,\nTrec și-aducerile-aminte\nCum trec toate pe pământ.\n\nAu pierit acele glorii,\nȘi-alte-asemeni nu se nasc -\nAh, dar iată luptătorii\nScutul lor cum îl aruncă,\nSapă, cum le-a dat poruncă\nMeșterul de la Damasc.\n\nGrinzile de grinzi se leagă\nPeste munții de granit,\nLespezi peste bârne-ncheagă\nViaduct pe bolți enorme\nȘi-uriașele lui forme\nParc-ajung până-n zenit.\n\nȘi din câte-avea ținuturi\nRoma-n stăpânirea sa,\nIuți oșteni ascunși sub scuturi\nVin ca apa revărsată,\nCum potopul tău odată,\nIahve, peste lumi vărsa.\n\nPodul își îndoaie fierul\nSub atâți legionari,\nTubele-nspăimântă cerul!\nIstre,-acum te bați în spume!\nMulți văzuși tu tari în lume,\nÎnsă nu pe cei mai tari!\n\nCine va mai sta-mpotriva\nLeului roman de-acum?\nCare fulger stăvili-va\nGoana răzbunării sale?\nAi voinici tu, Decebale,\nSă oprești furtuna-n drum?\n\nOri ai tăi sunt cei ce-n gloate\nIes din codri-ntunecați?\nDe pe câte râuri toate\nVin la moarte ca la nuntă\nCu topoare-n mâini, și-nfruntă,\nȘapte rânduri de-mpărați?...\n\nAh! visez. Eu la ruine\nȘi la Dunăre privesc,\nCum tot vine apa, vine.\nEle stau ruine mute\nMartori vremilor trecute,\nNumai inimii-i vorbesc.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPașa Hassan\n\n\n\nPe vodă-l zărește călare trecând\nPrin șiruri, cu fulgeru-n mână.\nÎn lături s-azvârle mulțimea păgână.\nCăci vodă o-mparte, cărare făcând,\nȘi-n urmă-i se-ndeasă, cu vuiet curgând,\nOștirea română.\n\nCu tropote roibii de spaimă pe mal\nRup frâiele-n zbucium și saltă;\nTurcimea-nvrăjbită se rupe deolaltă\nȘi cade-n mocirlă, un val după val,\nIar fulgerul Sinan, izbit de pe cal,\nSe-nchină prin baltă.\n\nHassan de sub poala pădurii acum\nLui Mihnea-i trimite-o poruncă:\nÎn spatele-oștirii muntene s-aruncă\nUrlând ianicerii, prin flinte și fum,-\nDar pașa rămâne alături de drum\nDeparte pe luncă.\n\nMihai îi zărește și-alege vro doi,\nSe-ntoarce și pleacă spre gloată,\nCa volbura toamnei se-nvârte el roată\nȘi intră-n urdie ca lupu-ntre oi,\nȘi-o frânge degrabă și-o bate-napoi\nȘi-o vântură toată.\n\nHassan, de mirare, e negru-pământ;\nNu știe de-i vis, ori aieve-i.\nEl vede cum zboară flăcăii Sucevei,\nEl vede ghiaurul că-i suflet de vânt\nȘi-n față-i puterile turcilor sunt\nTăriile plevei.\n\nDar iată-l! E vodă, ghiaurul Mihai;\nAleargă năvală nebună.\nÎmprăștie singur pe câți îi adună,\nCutreieră câmpul, tăind de pe cai -\nEl vine spre pașă: e groază și vai,\nCă vine furtună.\n\n- \"Stai, pașă, o vorbă de-aproape să-ți spun\nCă nu te-am găsit nicăierea\" -\nDar pașa-și pierduse și capul și firea!\nCu frâul pe coamă el fuge nebun,\nCă-n gheară de fiară și-n gură de tun\nMai dulce-i pierirea.\n\nSălbaticul vodă e-n zale și-n fier\nȘi zalele-i zuruie crunte,\nGigantică poart-o cupolă pe frunte,\nȘi vorba-i e tunet, răsufletul ger,\nIar barba din stânga-i ajunge la cer,\nȘi vodă-i un munte.\n\n- \"Stăi, pașă! Să piară azi unul din noi.\"\nDar pașa mai tare zorește;\nCu scările-n coapse fugaru-și lovește\nȘi gâtul i-l bate cu pumnii-amândoi;\nCu ochii de sânge, cu barba vâlvoi\nEl zboară șoimește.\n\nTurbanul îi cade și-l lasă căzut;\nÎși rupe cu mâna vestmântul\nCă-n largile-i haine se-mpiedică vântul\nȘi lui i se pare că-n loc e ținut;\nAleargă de groaza pieririi bătut,\nMănâncă pământul.\n\nȘi-i dârdâie dinții și-i galben-pierit!\nDar Alah din ceruri e mare!\nȘi-Alah îi scurtează grozava-i cărare\nCăci pașa-i de taberi aproape sosit!\nSpahiii din corturi se-ndeasă grăbit,\nSă-i deie scăpare.\n\nȘi-n ceasul acela Hassan a jurat\nSă zacă de spaimă o lună,\nVăzut-au și beii că fuga e bună\nȘi bietului pașă dreptate i-au dat,\nCăci vodă ghiaurul în toți a băgat\nO groază nebună.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nSus inima\n\n\n\nAvem o mândră țară -\nPrin timpi de jale-amară\nStrămoșii se luptară\nS-o scape de stăpâni.\nAzi singur noi, românii\nSuntem în ea stăpânii,\nSus inima, români!\n\nO lege-avem străbună -\nPrin veacuri de furtună\nEa n-a putut s-apună\nStrivită de păgâni.\nNe-a fost Cel-Sfânt tărie\nȘi-n veci o să ne fie:\nSus inima, români!\n\nÎn țara românească\nDe-a pururi să trăiască\nCredința strămoșească\nȘi graiul din bătrâni.\nSpre Domnul țării gândul\nDe-a pururi noi avându-l,\nSus inima, români!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPoetul\n\n\n\nSunt suflet în sufletul neamului meu\nȘi-i cânt bucuria și-amarul -\nÎn ranele tale durutul sunt eu,\nȘi-otrava deodată cu tine o beu\nCând soarta-ți întinde paharul.\nȘi-oricare-ar fi drumul pe care-o s-apuci,\nRăbda-vom pironul aceleiași cruci\nUnindu-ne steagul și larul,\nȘi-altarul speranței oriunde-o să-l duci,\nAcolo-mi voi duce altarul.\n\nSunt inimă-n inima neamului meu\nȘi-i cânt și iubirea, și ura -\nTu focul, dar vântul ce-aprinde sunt eu,\nVoința mi-e una, că-i una mereu\nÎn toate-ale noastre măsura.\nIzvor ești și ținta a totul ce cânt -\nIar dacă vrodat-aș grăi vrun cuvânt\nCum nu-ți glăsuiește scriptura,\nAi fulgere-n cer, Tu cel mare și sfânt,\nȘi-nchide-mi cu fulgerul gura!\n\nCe-s unora lucruri a toate mai sus,\nPar altora lucruri deșarte.\nDar știe Acel ce compasul și-a pus,\nPe marginea lumii-ntre viață și-apus,\nDe-i alb ori e negru ce-mparte!\nIar tu mi-ești în suflet, și-n suflet ți-s eu,\nȘi secoli-nchid-ori deschidă cum vreu\nEterna ursitelor carte,\nDin suflet eu fi-ți-voi, tu, neamule-al meu,\nDe-a pururi, nerupta sa parte!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPierirea Dacilor\n\n\n\n\"Prea se-ntinde veselia\nTot cu praznic și desfrâu!\nVeți tăia cu toții via,\nȘi veți duce toți la râu\nVinu-n sticle ori în vase\nSă-l vărsați pe apă tot:\nCel ascuns de voi prin case\nCu putere am să-l scot.\nAșa vreau. Așa veți face\nCa-i tai capul cui nu-i place!\"\n\nFost-a jale-n tot regatul\nȘi la munte, și la șes;\nPlânse-orașul, vai, și satul,\nCârciumarii mai ales.\nȘi vărsat-au lacrimi dese\nPopii și poeții lor,\nCele două tagme-alese\nCari la orișice popor\nSunt apostoli ai mulțimii,\nDeci la vin de-a pururi primii.\n\nLa cetatea Buridava\nEi făcut-un miting.\nNu știu care-a fost isprava,\nCăci de-acestea nu m-ating.\nȘtiu că cinci senatul dete,\nCamera pe alții cinci\nDelegați, cu mândre plete,\nBernevici având și-opinci,\nSă supuie majestății\nPlânsul țării și-al dreptății.\n\nUnul singur avea cizme\n(Primul dac ce le-a purtat)\nȘi vorbea cu galicisme,\nCă-n Paris trei ani a stat\nDe-a învățat geologie,\nȘi-avea \"Talkowa\" pe piept,\nÎl chema sarab* Ilie,\nDe spun cronicele drept,\nIar în mână-avea cravașă\nSemn distins, ca bulibașă.\n\nZise el: - \"De vrei, ne-aruncă\nPeste-un milion de scări,\nDar cinstita ta poruncă\nPrea ne scoate din răbdări!\nCând nu-i strop de vin în țară\nCe să bem noi? Petroleu?\" -\nRegele cu vorba rară:\n- \"Oh, Sarailie-al meu!\nTu cunoști pe Leon papa,\nVorba lui mereu e: Apa!\"\n\n- \"Rege mare! Mai cu-ncetul!\nApa-i lucrul cel mai bun,\nDupă cum Pindar poetul,\nPopa Kneip și mulți o spun,\nÎnsă dacii, ca păgânii,\nNu beau apă, nici să-i pici.\nZic și ei, cum zic românii\nCei ce-urmându-ne pe-aici\nDe strămoși ne-or recunoaște:\nApa-n burtă face broaște!\n\nLa o mie două sute\nDupă Crist! Iar noi suntem\nMorți detot, când ni-e ulciorul\nGol o zi, ca la golani,\nCum deci îi vom duce dorul\nTreisprezece sute de-ani!\nPân-atunci ne ia tătarul,\nTot cu gând că-i gol paharul.\"\n\nAscultând aceste spuse,\nRegele-a zâmbit perfid.\nDete-un semn și-un serv aduse\nZece cupe c-un lichid.\n- \"M-am gândit fără-ncetare;\nCeva trebuie să beți -\nIat-aici zece păhare.\nIar dincoace-aveți pesmeți\nSpuneți, principi, de vă place,\nȘi cum vreți, așa voi face!\"\n\nSar fruntașii daci cu ura!\nSă ia toți paharul plin,\nCăci aveau ca focul gura\nDe când nu băură vin.\nÎnsă care cum înghite\nDă să scuipe mai curând\nȘi cu fețe-ngălbenite\nSe privesc pe rând, pe rând.\n- \"Rege, asta-i vrăjmășie!\nCe ne dai să bem leșie?\n\nAuzim că mult li-e dragă\nCelor scoborâți din Crum -\nUn lichior ce-i zice bragă\nȘi și-o-mpart de cinci pe drum.\nDa! Întâi când am văzut-o,\nAm crezut că sunt lături,\nDar pe Zevs, mă jur, pe Pluto:\nTaina ăstei băuturi\nN-o-nțeleg - s-asculți de mine -\nDecât cei cu gusturi fine!\"\n\n- \"O, fruntași cu mândre coame!\nAsta-i bragă! și se bea\nȘi de sete și de foame.\"\n- \"Mama dracilor s-o ia!\nAcest soi de băutură\nNu-i de noi! Ne vâră-n draci.\nSă le-o torni cu sila-n gură\nN-au s-o-nghită bieții daci.\nParcă-i terciul cu lămâie\nDe-oblojeli pe la călcâie!\"\n\n- \"O veți bea! răspunse tare\nȘi-n mânie Deceneu,\nDacă nu-mi dați ascultare\nȘi-agitați poporul meu,\nAm s-o-mpun, Sarailie,\nAstăzi prin decret regal,\nToți s-o bea! A, terci să fie,\nÎnsă terci național!\nHaidí să bem, uitând trecutul\nBeți, să-i facem începutul\".\n\nPe ferești săriră prinții\nCare și-ncotro văzu!\nUnu-n goană-și rupse dinții,\nAltul într-un puț căzu.\nCel cu cizme, dând din coate,\nSe izbea de boi și vaci,\nTropăind cele ciuboate,\nCă-l băgase braga-n draci!\nȘi-au rămas cei prinți de-ocară\nApăsând popor și țară.\n\nN-au fost însă lucruri bune\nCe-acest rege-a făptuit,\nCăci istoria ne spune\nCum că dacii au pierit:\nOri de dor de băutură,\nOri de caznă-n ciuda lor, -\nDeci luați învățătură,\nRegilor, în viitor:\nDac-aveau ce soarbe dacii,\nPoate și-azi trăiau, săracii!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nRegina Ostrogotilor\n\n \n\nJalnic vijiie prin noapte glasul codrilor de brad,\nPloaia cade-n repezi picuri, repezi fulgerele cad.\n\nIn castelul de pe stinca, la fereastra solitara,\nSta pe ginduri o femeie si priveste-n noapte-afara.\n\nAl ei suflet e furtuna, noapte e gindirea ei -\nAstazi ea e pusa-n rindul celor mai de jos femei!\n\nE regina ostrogota! Dar în turn aici e roaba;\nLacramile-n ochii palizi îi sunt singura podoaba.\n\nIn tacerea din odaie-i intra cruntul Teodat,\nEa se-ntoarce trista, blinda: - \"Tu-mi esti rege si barbat.\n\nM-ai privit intotdeauna ca pe-o piedica din cale,\nPentru ce-mi ascunzi de-a pururi taina gindurilor tale?\n\nM-ai inchis aici în lanturi; am rabdat în chip pagin,\nSi mi-am zis: El are dreptul! Mi-e barbat si mi-e stapin.\n\nMi-ai ucis pe-ntiiul sfetnic si râdeai ca lumea plânge\nCând de barba lui carunta spada ti-o stergeai de sânge.\n\nSi-am tacut, zicindu-mi iarasi: El a fost supusul tau,\nDe-a făcut vrun rău, tu rege, trebuie să curmi ce-i rău.\n\nMi-ai luat apoi copilul să-l ucizi! Si-am zis: E bine!\nTu-i esti tata si ai dreptul peste fiul meu ca mine.\n\nDar el nu era al nostru, el era al tarii-ntregi,\nN-ai ucis în el un rege, ai ucis un sir de regi.\n\nVii, acum trimis de altii, vii să scapi si de regina,\nTeodat, iti temi domnia! O s-o pierzi, a cui e vina?\n\nAm putut să fac revolta, ori pe-ascuns să te omor,\nN-am făcut-o, ca mi-e mila! Nu de tine, de popor!\n\nTu erai un om de lupta, fără rang si fără nume,\nEu ti-am dat coroana tarii, să te fac stapin pe-o lume.\n\nSi-acum asta-i rasplatirea ce mi-o dai?... E tot atât!\nDaca moartea mea ti-ajuta, vino, stringe-mă de git.\n\nPe femeia pusa-n lanturi n-o ucizi, ca-i miselie!\nPe regina ai tot dreptul s-o ucizi, ca-ti e sotie!\"\n\nNobila, cu ochi de flacari, ea priveste-n fata-i drept.\nSi, zicind, desface haina de pe tinarul ei piept.\n\nIar miselul sta, se uita, da apoi; si grabnic unda\nSingelui tisni din rana; si-a cazut Amalasunda.\n\nSi plecat peste cadavru, el cu ochi de idiot\nA-nvirtit pumnalu-n carne să se scurga viul tot.\n\nA deschis apoi fereastra, si pe colturoasa stinca\nHohotind a-mpins cadavrul în prapastia adinca.\n\nSurd viua prin codri vintul, brazii se-ndoiau de vint,\nUrletul suna sinistru ca un urlet de mormânt.\n\nParca negrele blesteme si le-amestecau haotic\nMii de glasuri, tara toata, tot poporul ostrogotic.\n\nTeodat, tu rizi! Dar moarta cea lipsita de sicriu\nIsi va rascula poporul, să te sfisie de viu!\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nPatria română\n\n\n\nPatria ne-a fost pământul\nUnde ne-au trăit strămoșii,\nCei ce te-au bătut pe tine,\nBaiazide, la Rovine,\nȘi la Neajlov te făcură\nFără dinți, Sinane,-n gură,\nȘi punând dușmanii-n juguri\nEi au frământat sub pluguri\nSângele Dumbrăvii-Roșii. -\nAsta-i patria română\nUnde-au vitejit strămoșii!\n\nPatria ne e pământul\nCelor ce suntem în viață,\nCei ce ne iubim frățește,\nNe dăm mâna românește:\nNumai noi cu-același nume,\nNumai noi români pe lume\nToți de-aceeași soartă data,\nSuspinând cu toți odată\nȘi-având toți o bucurie;\nAsta-i patria română\nȘi ea sfânta să ne fie!\n\nPatria ne-o fi pământul\nUnde ne-or trăi nepoții,\nȘi-ntr-o mândră Românie\nDe-o vrea cerul, în vecie,\nS-or lupta să ne păzească\nLimba, legea românească\nȘi vor face tot mai mare\nTot ce românismul are:\nAsta-i patria cea dragă\nȘi-i dăm patriei române\nInima și viața-ntreagă.\n\n\n\n\n\n\n"
    },
    {
        "Text": "\n\nGeorge Coșbuc\n\n\n\n\nScumpă țară românească\n\n\n\nScumpă țară românească,\nCuib în care ne-am născut,\nCâmp pe care s-a văzut\nVitejia strămoșească,\nScumpă țară românească,\nTe salut!\n\nȘi-a mea frunte ți se-nchină\nCa naintea unui sfânt,\nCăci, deși copil eu sunt,\nInima de dor mi-e plină.\nSă te văd mereu regină\nPe pământ.\n\nSă ai viață de vecie,\nSă sporească-al tău popor;\nSub stindardul tricolor\nSă nu vezi decât frăție,\nȘi-atunci, dac-o fi să fie,\nPot să mor!\n\n\n\n\n\n\n"
    }
]