[
    {
        "Text": "\n\nMihai Eminescu\n\n\n\n\nAdio\n\n\n\nDe-acuma nu te-oi mai vedea,\nRămâi, rămâi, cu bine!\nMă voi feri în calea mea\nDe tine.\n\nDe astăzi dar tu fă ce vrei,\nDe astăzi nu-mi mai pasă\nCă cea mai dulce-ntre femei\nMă lasă.\n\nCăci nu mai am de obicei\nCa-n zilele acele,\nSă mă îmbăt și de scântei\nDin stele,\n\nCând degerând atâtea dăți,\nEu mă uitam prin ramuri\nȘi așteptam să te arăți\nLa geamuri.\n\nO, cât eram de fericit\nSă mergem împreună,\nSub acel farmec liniștit\nDe lună!\n\nȘi când în taină mă rugam\nCa noaptea-n loc să steie,\nÎn veci alături să te am,\nFemeie!\n\nDin a lor treacăt să apuc\nAcele dulci cuvinte,\nDe care azi abia mi-aduc\nAminte.\n\nCăci astăzi dacă mai ascult\nNimicurile-aceste,\nÎmi pare-o veche, de demult\nPoveste.\n\nȘi dacă luna bate-n lunci\nȘi tremură pe lacuri,\nTotuși îmi pare că de-atunci\nSunt veacuri.\n\nCu ochii serei cei dentâi\nEu n-o voi mai privi-o...\nDe-aceea-n urma mea rămâi -\nAdio!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nAfară-i toamnă\n\n\n\nAfară-i toamnă, frunza 'mprăștiată,\nIar vântul svârlă 'n geamuri grele picuri;\nȘi tu citești scrisori din roase plicuri\nȘi într'un ceas gândești la viața toată.\n\nPierzându-ți timpul tău cu dulci nimicuri,\nN'ai vrea ca nimeni 'n ușa ta să bată;\nDar și mai bine-i, când afară-i sloată, \nSă stai visând la foc, de somn să picuri.\n\nȘi eu astfel mă uit din jet de gânduri,\nVisez la basmul vechiu al zânei Dochii,\nÎn juru-mi ceața crește rânduri-rânduri;\n\nDe odat'aud foșnirea unei rochii,\nUn moale pas abia atins de scânduri...\nIar mâni subțiri și reci mi-acoper ochii.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nAmorul unei marmure\n\n\n\nOștirile-i alungă în spaimă înghețată,\nCu sufletu-n ruină, un rege-asirian,\nCum stâncelor aruncă durerea-i înspumată\nGemândul uragan.\n\nDe ce nu sunt un rege să sfarm cu-a mea durere,\nDe ce nu sunt Satana, de ce nu-s Dumnezeu,\nSă fac să rump-o lume ce sfâșie-n tăcere\nZdrobit sufletul meu.\n\nUn leu pustiei rage turbarea lui fugindă,\nUn ocean se-mbată pe-al vânturilor joc,\nȘi norii-și spun în tunet durerea lor mugindă,\nGândirile de foc.\n\nEu singur n-am cui spune cumplita mea durere,\nEu singur n-am cui spune nebunul meu amor,\nCăci mie mi-a dat soarta amara mângâiere\nO piatră să ador.\n\nMurindului speranța, turbării răzbunarea,\nProfetului blestemul, credinței Dumnezeu,\nLa sinucid o umbră ce-i sperie desperarea,\nNimic, nimica eu.\n\nNimica, doar icoana-ți, care mă învenină,\nNimic, doar suvenirea surâsului tău lin,\nNimic decât o rază din fața ta senină,\nDin ochiul tău senin.\n\nȘi te iubesc, copilă, cum repedea junie\nIubește-n ochi de flacări al zilelor noroc,\nIubesc precum iubește pe-o albă vijelie\nUn ocean de foc.\n\nDin ochi de-ar soarbe geniu slăbita mea privire,\nDe-ar tremura la sânu-mi gingașul tău mijloc,\nAi pune pe-a mea frunte în vise de mărire\nUn diadem de foc.\n\nȘi-aș pune soarta lumii pe buza-ți purpurie,\nAș pune lege lumii râzândul tău delir,\nAș face al tău zâmbet un secol de orgie,\nȘi lacrimile-ți mir.\n\nCăci te iubesc, copilă, ca zeul nemurirea,\nCa preotul altarul, ca spaima un azil;\nCa sceptrul mâna blândă, ca vulturul mărirea,\nCa visul pe-un copil.\n\nȘi pasu-n urma-ți zboară c-o tainică mânie,\nCa un smintit ce cată cu ochiu-ngălbenit,\nCu fruntea-nvinețită, cu fața cenușie\nIcoana ce-a iubit.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nAtât de fragedă...\n\n\n\nAtât de fragedă, te-asameni\nCu floarea albă de cireș,\nȘi ca un înger dintre oameni\nÎn calea vieții mele ieși.\n\nAbia atingi covorul moale,\nMătasa sună sub picior,\nȘi de la creștet pân-în poale\nPlutești ca visul de ușor.\n\nDin încrețirea lungii rochii\nRăsai ca marmura în loc -\nS-atârnă sufletu-mi de ochii\nCei plini de lacrimi și noroc.\n\nO, vis ferice de iubire,\nMireasă blândă din povești,\nNu mai zâmbi! A ta zâmbire\nMi-arată cât de dulce ești,\n\nCât poți cu-a farmecului noapte\nSă-ntuneci ochii mei pe veci,\nCu-a gurii tale calde șoapte,\nCu-mbrățișări de brațe reci.\n\nDeodată trece-o cugetare,\nUn văl pe ochii tăi fierbinți:\nE-ntunecoasa renunțare,\nE umbra dulcilor dorinți.\n\nTe duci, ș-am înțeles prea bine\nSă nu mă țin de pasul tău,\nPierdută vecinic pentru mine,\nMireasa sufletului meu!\n\nCă te-am zărit e a mea vină\nȘi vecinic n-o să mi-o mai iert,\nSpăși-voi visul de lumină\nTinzându-mi dreapta în deșert.\n\nȘ-o să-mi răsai ca o icoană\nA pururi verginei Marii,\nPe fruntea ta purtând coroană -\nUnde te duci? Când o să vii?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCălin\n\n\n\nGazel\n\nToamna frunzele colindă,\nSun-un grier sub o grindă,\nVântul jalnic bate-n geamuri\nCu o mână tremurândă,\nIară tu la gura sobei\nStai ca somnul să te prindă.\nCe tresari din vis deodată?\nTu auzi pășind în tindă -\nE iubitul care vine\nDe mijloc să te cuprindă\nȘi în fața ta frumoasă\nO să ție o oglindă,\nSă te vezi pe tine însăți\nVisătoare, surâzândă.\n\nI\n\nPe un deal răsare luna, ca o vatră de jăratic,\nRumenind străvechii codri și castelul singuratic\nȘ-ale râurilor ape, ce sclipesc fugind în ropot -\nDe departe-n văi coboară tânguiosul glas de clopot;\nPe deasupra de prăpăstii sunt zidiri de cetățuie,\nAcățat de pietre sure un voinic cu greu le suie;\nAșezând genunchi și mână când pe-un colț, când pe alt colț,\nAu ajuns să rupă gratii ruginite-a unei bolți\nȘi pe-a degetelor vârfuri în ietacul tăinuit\nIntră - unde zidul negru într-un arc a-ncremenit.\nCi prin flori întrețesute, printre gratii luna moale\nSfiicioasă și smerită și-au vărsat razele sale;\nUnde-ajung par văruite zid, podele, ca de cridă,\nPe-unde nu - părea că umbra cu cărbune-i zugrăvită.\n\nIar de sus pân-în podele un painjen prins de vrajă\nA țesut subțire pânză străvezie ca o mreajă;\nTremurând ea licurește și se pare a se rumpe,\nÎncărcată de o bură, de un colb de pietre scumpe.\nDupă pânza de painjen doarme fata de-mpărat;\nÎnecată de lumină e întinsă în crivat.\nAl ei chip se zugrăvește plin și alb: cu ochiu-l măsuri\nPrin ușoară-nvinețire a subțirilor mătăsuri;\nIci și colo a ei haină s-a desprins din sponci ș-arată\nTrupul alb în goliciunea-i, curăția ei de fată.\nRăsfiratul păr de aur peste perini se-mprăștie,\nTâmpla bate liniștită ca o umbră viorie,\nȘi sprâncenele arcate fruntea albă i-o încheie,\nCu o singură trăsură măiestrit le încondeie;\nSub pleoapele închise globii ochilor se bat,\nBrațul ei atârnă leneș peste marginea de pat;\nDe a vârstei ei căldură fragii sânului se coc,\nA ei gură-i descleștată de-a suflării sale foc,\nEa zâmbind își mișcă dulce a ei buze mici, subțiri;\nIar pe patu-i și la capu-i presurați-s trandafiri.\n\nIar voinicul s-apropie și cu mâna sa el rumpe\nPânza cea acoperită de un colb de pietre scumpe:\nA frumseții haruri goale ce simțirile-i adapă,\nÎncăperile gândirii mai nu pot să le încapă.\nEl în brațe prinde fata, peste față i se-nclină,\nPune gura lui fierbinte pe-a ei buze ce suspină,\nȘi inelul scump i-l scoate de pe degetul cel mic -\nȘ-apoi pleacă iar în lume năzdrăvanul cel voinic.\n\nII\n\nEa a doua zi se miră cum de firele sunt rupte,\nȘi-n oglind-ale ei buze vede vinete și supte -\nEa zâmbind și trist se uită, șopotește blând din gură:\n- Zburător cu negre plete, vin' la noapte de mă fură.\n\nIII\n\nFiecine cum i-e vrerea, despre fete samă deie-și -\nDar ea seamănă celora îndrăgiți de singuri ei-și.\nȘi Narcis văzându-și fața în oglinda sa, izvorul,\nSingur fuse îndrăgitul, singur el îndrăgitorul.\nȘi de s-ar putea pe dânsa cineva ca să o prindă,\nCând cu ochii mari, sălbateci se privește în oglindă,\nSubțiindu-și gura mică și chemându-se pe nume\nȘi fiindu-și sie dragă cum nu-i este nime-n lume,\nAtunci el cu o privire nălucirea i-ar discoasă\nCum că ea - frumoasa fată - a ghicit că e frumoasă.\nIdol tu! răpire minții! cu ochi mari și părul des,\nPentr-o inimă fecioară mândru idol ți-ai ales!\nCe șoptește ea în taină când privește cu mirare\nAl ei chip gingaș și tânăr, de la cap pân' la picioare?\n\"Vis frumos avut-am noaptea. A venit un zburător\nȘi strângându-l tare-n brațe, era mai ca să-l omor...\nȘi de-aceea când mă caut în peretele de-oglinzi,\nSingurică-n cămăruță brațe albe eu întinz\nȘi mă-mbrac în părul galben, ca în strai ușor țesut,\nȘi zărind rotundu-mi umăr mai că-mi vine să-l sărut.\nȘi atunci de sfiiciune mi-iese sângele-n obraz -\nCum nu vine zburătorul ca la pieptul lui să caz?\nDacă boiul mi-l înmlădiiu, dacă ochii mei îmi plac,\nE temeiul că acestea fericit pe el îl fac.\nȘi mi-s dragă mie însămi pentru că-i sunt dragă lui -\nGură tu! învață minte, nu mă spune nimărui,\nNici chiar lui, când vine noaptea lângă patul meu tiptil,\nDoritor ca o femeie și viclean ca un copil!\"\n\nIV\n\nAstfel vine-n toată noatea zburător la al ei pat.\nSe trezi din somn deodată de sărutu-i fermecat;\nȘi atuncea când spre ușă el se-ntoarce ca să fugă,\nEa-l oprește-n loc cu ochii și c-o mult smerită rugă:\n- O, rămâi, rămâi la mine, tu, cu viers duios de foc,\nZburător cu plete negre, umbră fără de noroc\nȘi nu crede că în lume, singurel și rătăcit,\nNu-i găsi un suflet tânăr ce de tine-i îngrădit.\nO, tu umbră pieritoare, cu adâncii, triștii ochi,\nDulci-s ochii umbrei tale - nu le fie de diochi!\nEl s-așează lângă dânsa și o prinde de mijloc,\nEa șoptește vorbe arse de al buzelor ei foc:\n- O, șoptește-mi - zice dânsul - tu cu ochii plini d-eres\nDulci cuvinte ne'nțelese, însă pline de-nțeles.\nAl vieții vis de aur ca un fulger, ca o clipă-i,\nȘi-l visez, când cu-a mea mână al tău braț rotund îl pipăi,\nCând pui capul tu pe pieptu-mi și bătăile îi numeri,\nCând sărut cu-mpătimire ai tăi albi și netezi umeri\nȘi când sorb al tău răsuflet în suflarea vieții mele\nȘi când inima ne crește de un dor, de-o dulce jele;\nCând pierdută razimi fruntea de-arzătorul meu obraz,\nPărul tău bălai și moale de mi-l legi după grumaz,\nOchii tăi pe jumătate de-i închizi, mi-ntinzi o gură,\nFericit mă simt atuncea cu asupra de măsură.\nTu!!... nu vezi... nu-ți aflu nume... Limba-n gură mi se leagă\nȘi nu pot să-ți spun odată cât - ah! cât îmi ești de dragă!\nEi șoptesc, multe și-ar spune și nu știu de-unde să-nceapă,\nCăci pe rând și-astupă gura când cu gura se adapă;\nUnu-n brațele altuia, tremurând ei se sărută,\nNumai ochiul e vorbareț, iară limba lor e mută,\nEa-și acopere cu mâna fața roșă de sfială,\nOchii-n lacrimi și-i ascunde într-un păr ca de peteală.\n\nV\n\nS-au făcut ca ceara albă fața roșă ca un măr,\nȘi atâta de subțire, să o tai c-un fir de păr.\nȘi cosița ta bălaie o aduni la ochi plângând,\nInimă făr' de nădejde, suflete bătut de gând.\nToată ziua la fereastră, suspinând, nu spui nimică,\nRidicând a tale gene, al tău suflet se ridică;\nUrmărind pe ceruri limpezi cum plutește-o ciocârlie,\nTu ai vrea să spui să ducă către dânsul o solie,\nDar ea zboară... tu cu ochiul plutitor și-ntunecos\nStai cu buze discleștate de un tremur dureros.\nNu-ți mai scurge ochii tineri, dulcii cerului fiaștri.\nNu uita că-n lacrimi este taina ochilor albaștri.\nStele rare din tărie cad ca picuri de argint,\nȘi seninul cer albastru mândru lacrimile-l prind;\nDar dacă ar cădea toate, el rămâne trist și gol,\nN-ai putea să faci cu ochii înălțimilor ocol -\nNoaptea stelelor, a lunei, a oglinzilor de râu\nNu-i ca noaptea cea mocnită și pustie din sicriu;\nȘi din când în când vărsate, mândru lacrimile-ți șed,\nDar de seci întreg izvorul, atunci cum o să te văd?\nPrin ei curge rumenirea, mândră, ca de trandafiri,\nȘi zăpada viorie din obrajii tăi subțiri -\nApoi noaptea lor albastră, a lor dulce vecinicie,\nCe ușor se mistuiește prin plânsorile pustie...\nCine e nerod să ardă în cărbuni smarandul rar\nȘ-a lui vecinică lucire s-o strivească în zadar?\nTu-ți arzi ochii și frumseța... Dulce noaptea lor se stinge,\nȘi nici știi ce pierde lumea. Nu mai plânge, nu mai plânge!\n\nVI\n\nO, tu crai cu barba-n noduri ca și câlții când nu-i perii,\nTu în cap nu ai grăunțe, numai pleavă și puzderii.\nBine-ți pare să fii singur, crai bătrân fără de minți,\nSă oftezi dup-a ta fată, cu ciubucul între dinți?\nSă te primbli și să numeri scânduri albe în cerdac?\nMult bogat ai fost odată, mult rămas-ai tu sărac!\nAlungat-o-ai pe dânsa, ca departe de părinți\nÎn coliba împistrită ea să nasc-un pui de prinț.\nÎn zadar ca s-o mai cate tu trimiți în lume crainic,\nNimeni n-a afla locașul unde ea s-ascunde tainic.\n\nVII\n\nSură-i sara cea de toamnă; de pe lacuri apa sură\nÎnfunda mișcarea-i creață între stuf la iezătură;\nIar pădurea lin suspină și prin frunzele uscate\nRânduri, rânduri trece-un freamăt, ce le scutură pe toate.\n\nDe când codrul, dragul codru, troienindu-și frunza toată,\nÎși deschide-a lui adâncuri, fața lunei să le bată,\nTristă-i firea, iară vântul sperios vo creangă farmă -\nSinguratece izvoare fac cu valurile larmă.\n\nPe potica dinspre codri cine oare se coboară?\nUn voinic cu ochi de vultur lunga vale o măsoară.\nȘapte ani de când plecat-ai, zburător cu negre plete,\nȘ-ai uitat de soarta mândrei, iubitoarei tale fete!\n\nȘi pe câmpul gol el vede un copil umblând desculț\nȘi cercând ca să adune într-un cârd bobocii mulți.\n- Bună vreme, măi băiete! - Mulțumim, voinic străin!\n- Cum te cheamă, măi copile? - Ca pe tată-meu - Călin;\nMama-mi spune câteodată, de-o întreb: a cui-s, mamă?\n\"Zburătoru-ți este tată și pe el Călin îl cheamă.\"\nCând l-aude, numai dânsul își știa inima lui,\nCăci copilul cu bobocii era chiar copilul lui.\nAtunci intră în colibă și pe capătu-unei laiți,\nLumina cu mucul negru într-un hârb un roș opaiț;\nSe coceau pe vatra sură două turte în cenușă,\nUn papuc e sub o grindă, iară altul după ușă;\nHârâită, noduroasă, stă în colb râșnița veche,\nÎn cotlon torcea motanul, pieptănându-și o ureche;\nSub icoana afumată unui sfânt cu comănac\nArde-n candel-o lumină cât un sâmbure de mac;\nPe-a icoanei policioară, busuioc și mint-uscată\nUmplu casa-ntunecoasă de-o mireasmă pipărată;\nPe cuptiorul uns cu humă și pe coșcovii pereți\nZugrăvit-au c-un cărbune copilașul cel isteț\nPurceluși cu coada sfredel și cu bețe-n loc de labă,\nCum mai bine i se șede unui purceluș de treabă.\nO beșică-n loc de sticlă e întinsă-n ferestruie\nPrintre care trece-o dungă mohorâtă și gălbuie.\nPe un pat de scânduri goale doarme tânăra nevastă\nÎn mocnitul întuneric și cu fața spre fereastă.\nEl s-așează lângă dânsa, fruntea ei o netezește,\nO desmiardă cu durere, suspinând o drăgostește,\nPleacă gura la ureche-i, blând pe nume el o cheamă,\nEa ridică somnoroasă lunga genelor maramă,\nSpăriet la el se uită... i se pare că visează,\nAr zâmbi și nu se-ncrede, ar răcni și nu cutează.\nEl din patu-i o ridică și pe pieptul lui și-o pune,\nInima-i zvâcnește tare, viața-i parcă se răpune.\nEa se uită, se tot uită, un cuvânt măcar nu spune,\nRâde doar cu ochii-n lacrimi, spărietă de-o minune,\nȘ-apoi îi sucește părul pe-al ei deget alb, subțire,\nÎși ascunde fața roșă l-a lui piept duios de mire.\nEl ștergarul i-l desprinde și-l împinge lin la vale,\nDrept în creștet o sărută pe-al ei păr de aur moale\nȘi bărbia i-o ridică, s-uită-n ochii-i plini de apă,\nȘi pe rând și-astupă gura, când cu gura se adapă.\n\nVIII\n\nDe treci codri de aramă, de departe vezi albind\nȘ-auzi mândra glăsuire a pădurii de argint.\nAcolo, lângă izvoară, iarba pare de omăt,\nFlori albastre tremur ude în văzduhul tămâiet;\nPare că și trunchii vecinici poartă suflete sub coajă,\nCe suspină printre ramuri cu a glasului lor vrajă.\nIar prin mândrul întuneric al pădurii de argint\nVezi izvoare zdrumicate peste pietre licurind;\nEle trec cu harnici unde și suspină-n flori molatic,\nCând coboară-n ropot dulce din tăpșanul prăvălatic,\nEle sar în bulgări fluizi peste prundul din răstoace,\nÎn cuibar rotind de ape, peste care luna zace.\nMii de fluturi mici albaștri, mii de roiuri de albine\nCurg în râuri sclipitoare peste flori de miere pline,\nUmplu aerul văratic de mireasmă și răcoare\nA popoarelor de muște sărbători murmuitoare.\n\nLângă lacul care-n tremur somnoros și lin se bate,\nVezi o masă mare-ntinsă cu făclii prea luminate,\nCăci din patru părți a lumii împărați și-mpărătese\nAu venit ca să serbeze nunta gingașei mirese;\nFeți-frumoși cu păr de aur, zmei cu solzii de oțele,\nCititorii cei de zodii și șăgalnicul Pepele.\nIată craiul, socru-mare, rezemat în jilț cu spată,\nEl pe capu-i poartă mitră și-i cu barba pieptănată;\nȚapăn, drept, cu schiptru-n mână, șede-n perine de puf\nȘi cu crengi îl apăr pagii de muscuțe și zăduf...\nAcum iată că din codru și Călin mirele iese,\nCare ține-n a lui mână mâna gingașei mirese.\nÎi foșnea uscat pe frunze poala lungă-a albei rochii,\nFața-i roșie ca mărul, de noroc i-s umezi ochii;\nLa pământ mai că ajunge al ei păr de aur moale,\nCare-i cade peste brațe, peste umerele goale.\nAstfel vine mlădioasă, trupul ei frumos îl poartă.\nFlori albastre are-n păru-i și o stea în frunte poartă,\n\nSocrul roagă-n capul mesei să poftească să se pună\nNunul mare, mândrul soare, și pe nună, mândra lună.\nȘi s-așează toți la masă, cum li-s anii, cum li-i rangul,\nLin vioarele răsună, iară cobza ține hangul.\n\nDar ce zgomot se aude? Bâzâit ca de albine?\nToți se uită cu mirare și nu știu de unde vine,\nPână văd păinjenișul între tufe ca un pod,\nPeste care trece-n zgomot o mulțime de norod.\nTrec furnici ducând în gură de făină marii saci,\nCa să coacă pentru nuntă și plăcinte, și colaci;\nȘi albinele-aduc miere, aduc colb mărunt de aur,\nCa cercei din el să facă cariul, care-i meșter faur.\nIată vine nunta-ntreagă - vornicel e-un grierel,\nÎi sar purici înainte cu potcoave de oțel;\nÎn veșmânt de catifele, un bondar rotund în pântec\nSomnoros pe nas ca popii glăsuiește-ncet un cântec;\nO cojiță de alună trag locuste, podu-l scutur,\nCu musteața răsucită șede-n ea un mire flutur;\nFluturi mulți, de multe neamuri, vin în urma lui un lanț,\nToți cu inime ușoare, toți șăgalnici și berbanți.\nVin țânțarii lăutarii, gândăceii, cărăbușii,\nIar mireasa viorică i-aștepta-ndărătul ușii.\n\nȘi pe masa-mpărătească sare-un greier, crainic sprinten,\nRidicat în două labe, s-a-nchinat bătând din pinten;\nEl tușește, își încheie haina plină de șireturi:\n- Să iertați, boieri, ca nunta s-o pornim și noi alături.\n\n1876, 1 noiembrie\n\n\n\n\n\n"
    },
    {
        "Text": "\n\nMihai Eminescu\n\n\n\n\nCând amintirile...\n\n\n\nCând amintirile-n trecut\nÎncearcă să mă cheme,\nPe drumul lung și cunoscut\nMai trec din vreme-n vreme.\n\nDeasupra casei tale ies\nȘi azi aceleași stele,\nCe-au luminat atât de des\nÎnduioșării mele.\n\nȘi peste arbori răsfirați\nRăsare blânda lună,\nCe ne găsea îmbrățișați\nȘoptindu-ne-mpreună.\n\nA noastre inimi își jurau\nCredință pe toți vecii,\nCând pe cărări se scuturau\nDe floare liliecii.\n\nPutut-au oare-atâta dor\nÎn noapte să se stângă,\nCând valurile de izvor\nN-au încetat să plângă,\n\nCând luna trece prin stejari\nUrmând mereu în cale-și,\nCând ochii tăi, tot încă mari,\nSe uită dulci și galeși?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCând însuși glasul\n\n\n\nCând însuși glasul gândurilor tace,\nMă-ngână cântul unei dulci evlavii,\nAtunci te chem; chemarea-mi asculta-vei?\nDin neguri reci plutind te vei desface?\n\nPuterea nopții blând însenina-vei\nCu ochii mari și purtători de pace?\nResai din umbra vremilor încoace\nCa să te văd venind ... ca-n vis, așa vii!\n\nCobori încet... aproape, mai aproape,\nTe pleacă iar zâmbind peste-a mea față,\nA ta iubire c'um suspin arat-o,\n\nCu geana ta m-antinge pe pleope\nSă simt fiorii stringerii în brațe,\nPe veci perduto, vecinic adorato!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCe e amorul?\n\n\n\nCe e amorul? E un lung\nPrilej pentru durere,\nCăci mii de lacrimi nu-i ajung\nȘi tot mai multe cere.\n\nDe-un semn în treacăt de la ea\nEl sufletul ți-l leagă,\nÎncât să n-o mai poți uita\nViața ta întreagă.\n\nDar încă de te-așteaptă-n prag\nÎn umbră de unghere,\nDe se-ntâlnește drag cu drag\nCum inima ta cere:\n\nDispar și ceruri și pământ\nȘi pieptul tău se bate,\nȘi totu-atârnă de-un cuvânt\nȘoptit pe jumătate.\n\nTe urmărește săptămâni\nUn pas făcut alene,\nO dulce strângere de mâini,\nUn tremurat de gene.\n\nTe urmăresc luminători\nCa soarele și luna,\nȘi peste zi de-atâtea ori\nȘi noaptea totdeauna.\n\nCăci scris a fost ca viața ta\nDe doru-i să nu-ncapă,\nCăci te-a cuprins asemenea\nLianelor din apă.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCe te legeni?...\n\n\n\n- Ce te legeni, codrule,\nFără ploaie, fără vânt,\nCu crengile la pământ?\n- De ce nu m-aș legăna,\nDacă trece vremea mea!\nZiua scade, noaptea crește\nȘi frunzișul mi-l rărește.\nBate vântul frunza-n dungă -\nCântăreții mi-i alungă;\nBate vântul dintr-o parte -\nIarna-i ici, vara-i departe.\nȘi de ce să nu mă plec,\nDacă păsările trec!\nPeste vârf de rămurele\nTrec în stoluri rândurele,\nDucând gândurile mele\nȘi norocul meu cu ele.\nȘi se duc pe rând, pe rând,\nZarea lumii-ntunecând,\nȘi se duc ca clipele,\nScuturând aripele,\nȘi mă lasă pustiit,\nVestejit și amorțit\nȘi cu doru-mi singurel,\nDe mă-ngân numai cu el!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCe-ți doresc eu ție, dulce Românie\n\n\n\nCe-ți doresc eu ție, dulce Românie,\nȚara mea de glorii, țara mea de dor?\nBrațele nervoase, arma de tărie,\nLa trecutu-ți mare, mare viitor!\nFiarbă vinu-n cupe, spumege pocalul,\nDacă fiii-ți mândri aste le nutresc;\nCăci rămâne stânca, deși moare valul,\nDulce Românie, asta ți-o doresc.\n\nVis de răzbunare negru ca mormântul\nSpada ta de sânge dușman fumegând,\nȘi deasupra idrei fluture cu vântul\nVisul tău de glorii falnic triumfând,\nSpună lumii large steaguri tricoloare,\nSpună ce-i poporul mare, românesc,\nCând s-aprinde sacru candida-i vâlvoare,\nDulce Românie, asta ți-o doresc.\n\nÎngerul iubirii, îngerul de pace,\nPe altarul Vestei tainic surâzând,\nCe pe Marte-n glorii să orbească-l face,\nCând cu lampa-i zboară lumea luminând,\nEl pe sânu-ți vergin încă să coboare,\nGuste fericirea raiului ceresc,\nTu îl strânge-n brațe, tu îi fă altare,\nDulce Românie, asta ți-o doresc.\n\nCe-ți doresc eu ție, dulce Românie,\nTânără mireasă, mamă cu amor!\nFiii tăi trăiască numai în frăție\nCa a nopții stele, ca a zilei zori,\nViața în vecie, glorii, bucurie,\nArme cu tărie, suflet românesc,\nVis de vitejie, fală și mândrie,\nDulce Românie, asta ți-o doresc!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCopii eram noi amândoi\n\n\n\nCopii eram noi amândoi,\nFrate-meu și cu mine.\nDin coji de nucă car cu boi\nFăceam și înhămam la el \nCulbeci bătrâni cu coarne.\n\nȘi el citea pe Robinson,\nMi-l povestea și mie;\nEu zideam Turnul-Vavilon\nDin cărți de joc și mai spuneam\nȘi eu câte-o prostie.\n\nAdesea la scăldat mergeam\nÎn ochiul de pădure,\nLa balta mare ajungeam \nȘi l-al ei mijloc înotam\nLa insula cea verde.\n\nDin lut acolo am zidit,\nDin stuful des și mare, \nCetate mândră la privit,\nCu turnuri mari de tinichea,\nCu zid împreșurată.\n\nȘi frate-meu ca împărat\nMi-a dat mie solie,\nSă merg la broaște nempăcat,\nSă-i chem în bătălie -\nSă vedem cine-i mai tare.\n\nȘi împăratul broaștelor, \nC-un oacacà de fală,\nPrimi - poruncì ostirilor\nCa balta s-o răscoale.\nȘi am pornit război.\n\nVai! multe broaște noi am prins\n- Îmi pare chiar pe rege -\nȘi-n turnul negru le-am închis,\nDin insula cea verde.\nSpre sar-am făcut pace.\n\nȘi drumul broaștelor le-am dat.\nSăltau cu bucurie,\nÎbalt-adânc s-au cufundat\nCa să nu mai revie.\nNoi am pornit spre casă.\n\nAtunci răsplata am cerut\nPentru a mele fapte -\nȘi frate-meu m-a desemnat\nDe rege-n miazănoapte\nPeste popoare-ndiane.\n\nMotanul alb cel vistier,\nMânzac cel chior ministru -\nCând de la el eu leafa-mi cer,\nEl miaună sinistru.\nCordial i-am strâns eu laba.\n\nȘi împăratul milostiv\nMi-a dat și de soție,\nPe fiica lui cu râs lasciv\nȘi țapănă, nurlie,\nPe Tlantaqu-caputli.\n\nAm mulțămit cu umil semn,\n- Drept mantie-o prostire -\nM-am dus l-amanta mea de lemn,\nÎn sfânta mânăstire,\nÎntr-un cotlonde sobă.\n\nȘi ah! și dragă-mi mai era!\nVorbeam blând cu dânsa,\nDară ea nu-mi răspundea\nȘi de ciudă eu atunci\nAm aruncat-o-n foc.\n\nȘi pe șură ne primblam\nPeste stuf și paie\nȘi pe munți ne-nchipuiam.\nCu fiece bătaie\nMărsileam alături.\n\nȘi pe cap mi se îmfla\nCasca de hârtie.\nO batistă într-un băț.\nSteag de bătălie.\nCântam: Trararah!\n\nAh! v-ați dus visuri, v-ați dus!\nMort e al meu frate.\nNimeni ochii-i n-a închis\nÎn străinătate -\nPoate-s deschiși și-n groapă!\n\nDar ades într-al meu vis\nOchii mari albaștri\nLuminează - un surâs\nDin doi vineți aștri\nSufletu-mi trezește.\n\nEu? Mai este inima-mi\nDin copilărie?\n\n. . . . . . . . . . . . . . . . . . . . . . . . . . . . . . . .\n\nAh! îmi îmblă ades prin gând\nO cântare veche.\nParcă-mi țiuie-aiurind\nDulce în ureche:\nLume, lume și iar lume!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCrăiasa din povești\n\n\n\nNeguri albe, strălucite\nNaște luna argintie,\nEa le scoate peste ape,\nLe întinde pe câmpie;\n\nS-adun flori în șezătoare\nDe painjen tort să rumpă,\nȘi anină-n haina nopții\nBoabe mari de piatră scumpă.\n\nLângă lac, pe care norii\nAu urzit o umbră fină,\nRuptă de mișcări de valuri\nCa de bulgări de lumină,\n\nDându-și trestia-ntr-o parte,\nStă copila lin plecată,\nTrandafiri aruncă roșii\nPeste unda fermecată.\n\nCa să vad-un chip, se uită\nCum aleargă apa-n cercuri,\nCăci vrăjit de mult e lacul\nDe-un cuvânt al sfintei Miercuri;\n\nCa să iasă chipu-n față,\nTrandafiri aruncă tineri,\nCăci vrăjiți sunt trandafirii\nDe-un cuvânt al sfintei Vineri.\n\nEa se uită... Păru-i galben,\nFața ei lucesc în lună,\nIar în ochii ei albaștri\nToate basmele s-adună.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCriticilor mei\n\n\n\nMulte flori sunt, dar puține\nRod în lume o să poarte,\nToate bat la poarta vieții,\nDar se scutur multe moarte.\n\nE ușor a scrie versuri\nCând nimic nu ai a spune,\nÎnșirând cuvinte goale\nCe din coadă au să sune.\n\nDar când inima-ți frământă\nDoruri vii și patimi multe,\nȘ-a lor glasuri a ta minte\nStă pe toate să le-asculte,\n\nCa și flori în poarta vieții\nBat la porțile gândirii,\nToate cer intrare-n lume,\nCer veștmintele vorbirii.\n\nPentru-a tale proprii patimi,\nPentru propria-ți viață,\nUnde ai judecătorii,\nNe'ndurații ochi de gheață?\n\nAh! atuncea ți se pare\nCă pe cap îți cade cerul:\nUnde vei găsi cuvântul\nCe exprimă adevărul?\n\nCritici voi, cu flori deșerte,\nCare roade n-ați adus -\nE ușor a scrie versuri\nCând nimic nu ai de spus.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCu mâine zilele-ți adaogi...\n\n\n\nCu mâine zilele-ți adaogi,\nCu ieri viața ta o scazi\nȘi ai cu toate astea-n față\nDe-a pururi ziua cea de azi.\n\nCând unul trece, altul vine\nÎn astă lume a-l urma,\nPrecum când soarele apune\nEl și răsare undeva.\n\nSe pare cum că alte valuri\nCobor mereu pe-același vad,\nSe pare cum că-i altă toamnă,\nCi-n veci aceleași frunze cad.\n\nNaintea nopții noastre umblă\nCrăiasa dulcii dimineți;\nChiar moartea însăși e-o părere\nȘi un vistiernic de vieți.\n\nDin orice clipă trecătoare\nÃst adevăr îl înțeleg,\nCă sprijină vecia-ntreagă\nȘi-nvârte universu-ntreg.\n\nDe-aceea zboare anu-acesta\nȘi se cufunde în trecut,\nTu ai ș-acum comoara-ntreagă\nCe-n suflet pururi ai avut.\n\nCu mâine zilele-ți adaogi,\nCu ieri viața ta o scazi,\nAvând cu toate astea-n față\nDe-a purure ziua de azi.\n\nPriveliștile sclipitoare,\nCe-n repezi șiruri se diștern,\nRepaosă nestrămutate\nSub raza gândului etern.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nCugetările sărmanului Dionis\n\n\n\nAh! garafa pântecoasă doar de sfeșnic mai e bună!\nȘi mucoasa lumânare sfârâind săul și-l arde.\nȘi-n această sărăcie, te inspiră, cântă, barde -\nBani n-am mai văzut de-un secol, vin n-am mai băut de-o lună.\n\nUn regat pentru-o țigară, s-umplu norii de zăpadă\nCu himere!... Dar de unde? Scârțâie de vânt fereasta,\nÎn pod miaună motanii - la curcani vânătă-i creasta\nȘi cu pasuri melancolici meditând umblă-n ogradă.\n\nUh! ce frig... îmi văd suflarea, - și căciula cea de oaie\nPe urechi am tras-o zdravăn - iar de coate nici că-mi pasă,\nCa țiganul, care bagă degetul prin rara casă\nDe năvod - cu-a mele coate eu cerc vremea de se-nmoaie.\n\nCum nu sunt un șoarec, Doamne, - măcar totuși are blană.\nMi-aș mânca cărțile mele - nici că mi-ar păsa de ger...\nMi-ar părea superbă, dulce o bucată din Homer,\nUn palat, borta-n perete și nevasta - o icoană.\n\nPe pereți cu colb, pe podul cu lungi pânze de painjen\nRoiesc ploșnițele roșii, de ți-i drag să te-uiți la ele!\nGreu li-i de mindir de paie, și apoi din biata-mi piele\nNici că au ce să mai sugă. - Într-un roi mai de un stânjen\n\nAu ieșit la promenadă - ce petrecere gentilă!\nPloșnița ceea-i bătrână, cuvios în mers pășește;\nCela-i cavaler... e iute... oare știe franțuzește?\nCea ce-ncunjură mulțimea i-o romantică copilă.\n\nBruh! mi-i frig. - Iată pe mână cum codește-un negru purec;\nSă-mi moi degetul în gură - am să-l prind - ba las', săracul!\nPripășit la vreo femeie, știu că ar vedea pe dracul,\nDară eu - ce-mi pasă mie - bietul \"ins!\" la ce să-l purec?\n\nȘi motanul toarce-n sobă de blazat ce-i. - Măi motane,\nVino-ncoa să stăm de vorbă, unice amic și ornic.\nDe-ar fi-n lume-un sat de mâțe, zău! că-n el te-aș pune vornic,\nCa să știi și tu odată boieria ce-i, sărmane!\n\nOare ce gândește hâtrul de stă ghem și toarce-ntruna?\nCe idei se-nșiră dulce în mâțeasca-i fantazie?\nVreo cucoană cu-albă blană cu amoru-i îl îmbie,\nRendez-vous i-a dat în șură, ori în pod, în găvăună?\n\nDe-ar fi-n lume numai mâțe - tot poet aș fi? Totuna:\nMieunând în ode nalte, tragic miorlăind - un Garrick,\nZiua tologit în soare, pândind cozile de șoaric,\nNoaptea-n pod, cerdac și streșini heinizând duios la lună.\n\nFilosof de-aș fi - simțirea-mi ar fi vecinic la aman!\nÎn prelegeri populare idealele le apăr\nȘi junimei generoase, domnișoarele ce scapăr,\nLe arăt că lumea vis e - un vis sarbăd - de motan.\n\nSau ca popă colo-n templul, închinat ființei, care\nDupă chip ș-asemănare a creat mâțescul neam,\nAș striga: o, motănime! motănime! Vai... Haram\nDe-al tău suflet, motănime, nepostind postul cel mare.\n\nAh! Sunt printre voi de-aceia care nu cred tabla legii,\nFirea mai presus de fire, mintea mai presus de minte,\nCe destinul motănimei îl desfășură-nainte!\nAh! atei, nu tem ei iadul ș-a lui Duhuri - liliecii?\n\nAnathema sit! - Să-l scuipe oricare motan de treabă,\nNu vedeți ce-nțelepciune e-n făptura voastră chiară?\nO, motani fără de suflet! - La zgâriet el v-a dat gheară\nȘi la tors v-a dat mustețe - vreți să-l pipăiți cu laba?\n\nIi! că în clondir se stinge căpețelul de lumină!\nMoșule, mergi de te culcă, nu vezi că s-a-ntunecat?\nSă visăm favori și aur, tu-n cotlon și eu în pat.\nDe-aș putea să dorm încaltea. - Somn, a gândului odină,\n\nO, acopere ființa-mi cu-a ta mută armonie,\nVino somn - ori vino moarte. Pentru mine e totuna:\nDe-oi petrece-ncă cu mâțe și cu pureci și cu luna,\nOr de nu - cui ce-i aduce? - Poezie - sărăcie!\n\n1872, 1 decembrie\n\n\n\n\n\n"
    },
    {
        "Text": "\n\nMihai Eminescu\n\n\n\n\nDe câte ori, iubito...\n\n\n\nDe câte ori, iubito, de noi mi-aduc aminte,\nOceanul cel de gheață mi-apare înainte:\nPe bolta alburie o stea nu se arată,\nDeparte doară luna cea galbenă - o pată;\nIar peste mii de sloiuri de valuri repezite\nO pasăre plutește cu aripi ostenite,\nPe când a ei pereche nainte tot s-a dus\nC-un pâlc întreg de păsări, pierzându-se-n apus.\nAruncă pe-a ei urmă priviri suferitoare,\nNici rău nu-i pare-acuma, nici bine nu... ea moare,\nVisându-se-ntr-o clipă cu anii înapoi.\n. . . . . . . . . . . . . . . . . . .\nSuntem tot mai departe deolaltă amândoi,\nDin ce în ce mai singur mă-ntunec și îngheț,\nCând tu te pierzi în zarea eternei dimineți.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDe ce în al meu suflet\n\n\n\nDe ce în al meu suflet\nDe ani eu moartea port,\nDe ce mi-e vorba sacă,\nDe ce mi-e ochiul mort?\n\nDe ce pustiu mi-e capul,\nViata într-un fel?\nȘi tu... tu esti aceea\nCe mă întrebi astfel?\n\n1876\n\n\n\n\n\n"
    },
    {
        "Text": "\n\nMihai Eminescu\n\n\n\n\nDe ce nu-mi vii?\n\n\n\nVezi, rândunelele se duc,\nSe scutur frunzele de nuc,\nS-așează bruma peste vii -\nDe ce nu-mi vii, de ce nu-mi vii?\n\nO, vino iar în al meu braț,\nSă te privesc cu mult nesaț,\nSă razim dulce capul meu\nDe sânul tău, de sânul tău!\n\nȚi-aduci aminte cum pe-atunci\nCând ne primblam prin văi și lunci,\nTe ridicam de subsuori\nDe-atâtea ori, de-atâtea ori?\n\nÎn lumea asta sunt femei\nCu ochi ce izvorăsc scântei...\nDar, oricât ele sunt de sus,\nCa tine nu-s, ca tine nu-s!\n\nCăci tu înseninezi mereu\nViața sufletului meu,\nMai mândră decât orice stea,\nIubita mea, iubita mea!\n\nTârzie toamnă e acum,\nSe scutur frunzele pe drum,\nȘi lanurile sunt pustii...\nDe ce nu-mi vii, de ce nu-mi vii?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDe-aș avea\n\n\n\nDe-aș avea și eu o floare\nMândră, dulce, răpitoare,\nCa și florile din mai,\nFiice dulce-a unui plai,\nPlai râzând cu iarbă verde,\nCe se leagănă, se pierde,\nUndoind încetișor,\nȘoptind șoapte de amor;\n\nDe-aș avea o floricică\nGingașă și tinerică,\nCa și floarea crinului,\nAlb ca neaua sânului,\nAmalgam de-o roz-albie\nȘi de una purpurie,\nCântând vesel și ușor,\nȘoptind șoapte de amor;\n\nDe-aș avea o porumbiță\nCu chip alb de copiliță,\nCopiliță blândișoară\nCa o zi de primăvară,\nCâtu-ți ține ziulița\nI-aș cânta doina, doinița,\nI-aș cânta-o-ncetișor,\nȘoptind șoapte de amor.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDe-or trece anii...\n\n\n\nDe-or trece anii cum trecură,\nEa tot mai mult îmi va plăcé,\nPentru că-n toat-a ei făptură\nE-un \"nu știu cum\" ș-un \"nu știu ce\".\n\nM-a fermecat cu vro scânteie\nDin clipa-n care ne văzum?\nDeși nu e decât femeie,\nE totuși altfel, \"nu știu cum\".\n\nDe-aceea una-mi este mie\nDe ar vorbi, de ar tăcé:\nDac-al ei glas e armonie,\nE și-n tăcere-i \"nu știu ce\".\n\nAstfel robit de-aceeași jale\nPetrec mereu același drum...\nÎn taina farmecelor sale\nE-un \"nu știu ce\" ș-un \"nu știu cum\".\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDeparte sunt de tine...\n\n\n\nDeparte sunt de tine și singur lângă foc,\nPetrec în minte viața-mi lipsită de noroc.\nOptzeci de ani îmi pare în lume c-am trăit,\nCă sunt bătrân ca iarna, că tu vei fi murit.\nAducerile-aminte pe suflet cad în picuri,\nRedeșteptând în față-mi trecutele nimicuri;\nCu degetele-i vântul lovește în ferești,\nSe toarce-n gându-mi firul duioaselor povești,\nȘ-atuncea dinainte-mi prin ceață parcă treci,\nCu ochii mari în lacrimi, cu mâni subțiri și reci;\nCu brațele-amândouă de gâtul meu te-anini\nȘi parc-ai vrea a-mi spune ceva... apoi suspini...\nEu strâng la piept averea-mi de-amor și frumuseți,\nÎn sarutări unim noi sărmanele vieți...\nO! glasul amintirii rămâie pururi mut,\nSă uit pe veci norocul ce-o clipă l-am avut,\nSă uit cum dup-o clipă din brațele-mi te-ai smult...\nVoi fi bătrân și singur, vei fi murit de mult!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDespărțire\n\n\n\nSă cer un semn, iubito, spre-a nu te mai uita?\nTe-aș cere doar pe tine, dar nu mai ești a ta;\nNu floarea vestejită din părul tău bălai,\nCăci singura mea rugă-i uitării să mă dai.\nLa ce simțirea crudă a stinsului noroc\nSă nu se sting-asemeni, ci-n veci să stea pe loc?\n\nTot alte unde-i sună aceluiași pârău:\nLa ce statornicia părerilor de rău,\nCând prin această lume să trecem ne e scris\nCa visul unei umbre și umbra unui vis?\nLa ce de-acu-nainte tu grija mea s-o porți?\nLa ce să măsuri anii ce zboară peste morți?\n\nTotuna-i dacă astăzi sau mâine o să mor,\nCând voi să-mi piară urma în mintea tuturor,\nCând voi să uiți norocul visat de amândoi.\nTrezindu-te, iubito, cu anii înapoi,\nSă fie neagră umbra în care-oi fi pierit,\nCa și când niciodată noi nu ne-am fi găsit,\n\nCa și când anii mândri de dor ar fi deșerți -\nCă te-am iubit atâta putea-vei tu să ierți?\nCu fața spre perete, mă lasă prin străini,\nSă-nghețe sub pleoape a ochilor lumini,\nȘi când se va întoarce pământul în pământ,\nAu cine o să știe de unde-s, cine sunt?\n\nCântări tânguitoare prin zidurile reci\nCerși-vor pentru mine repaosul de veci;\nCi eu aș vrea ca unul, venind de mine-aproape,\nSă-mi spuie al tău nume pe-nchisele-mi pleoape,\nApoi - de vor - m-arunce în margine de drum...\nTot îmi va fi mai bine ca-n ceasul de acum.\n\nDin zare depărtată răsar-un stol de corbi,\nSă-ntunece tot cerul pe ochii mei cei orbi,\nRăsar-o vijelie din margini de pământ,\nDând pulberea-mi țărânii și inima-mi la vânt...\n\nCi tu rămâi în floare ca luna lui april,\nCu ochii mari și umezi, cu zâmbet de copil,\nDin cât ești de copilă să-ntinerești mereu,\nȘi nu mai ști de mine, că nu m-oi ști nici eu.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDiana\n\n\n\nCe cauți unde bate luna\nPe-un alb izvor tremurător\nȘi unde păsările-ntruna\nSe-ntrec cu glas ciripitor?\n\nN-auzi cum frunzele-n poiană\nȘoptesc cu zgomotul de guri\nCe se sărută, se hârjoană\nÎn umbr-adâncă de păduri?\n\nÎn cea oglindă mișcătoare\nVrei să privești un straniu joc.\nO apă vecinic călătoare\nSub ochiul tău rămas pe loc?\n\nS-a desprimăvărat pădurea,\nE-o nouă viață-n orice zvon,\nȘi numai tu gândești aiurea,\nCa tânărul Endymion.\n\nDe ce dorești singurătate\nȘi glasul tainic de izvor?\nS-auzi cum codrul frunza-și bate,\nS-adormi pe verdele covor?\n\nIar prin lumina cea rărită,\nDin valuri reci, din umbre moi,\nS-apar-o zână liniștită\nCu ochii mari, cu umeri goi?\n\nAh! acum crengile le-ndoaie\nMâinuțe albe de omăt,\nO față dulce și bălaie,\nUn trup înalt și mlădiet.\n\nUn arc de aur pe-al ei umăr,\nEa trece mândră la vânat\nȘi peste frunze fără număr\nAbia o urmă a lăsat.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDin noaptea...\n\n\n\nDin noaptea vecinicei uitări\nÎn care toate curg,\nA vieții noastre dezmierdări\nȘi raze din amurg,\n\nDe unde nu mai străbătu\nNimic din ce-au apus -\nAș vrea odată-n viață tu\nSă te înalți în sus.\n\nȘi dacă ochii ce-am iubit\nN-or fi de raze plini,\nTu mă privește liniștit\nCu stinsele lumini.\n\nȘi dacă glasul adorat\nN-o spune un cuvânt,\nTot înțeleg că m-ai chemat\nDincolo de mormânt.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDin străinătate\n\n\n\nCând tot se-nveselește, când toți aci se-ncântă,\nCând toți își au plăcerea și zile fără nori,\nUn suflet numai plânge, în doru-i se avântă\nL-a patriei dulci plaiuri, la câmpii-i râzători.\n\nȘi inima aceea, ce geme de durere,\nȘi sufletul acela, ce cântă amorțit,\nE inima mea tristă, ce n-are mângâiere,\nE sufletu-mi, ce arde de dor nemărginit.\n\nAș vrea să văd acuma natala mea vâlcioară\nScăldată în cristalul pârăului de-argint,\nSă văd ce eu atâta iubeam odinioară:\nA codrului tenebră, poetic labirint;\n\nSă mai salut o dată colibele din vale,\nDorminde cu un aer de pace, liniștiri,\nCe respirau în taină plăceri mai naturale,\nVisări misterioase, poetice șoptiri.\n\nAș vrea să am o casă tăcută, mitutică,\nÎn valea mea natală, ce undula în flori,\nSă tot privesc la munte în sus cum se ridică,\nPierzându-și a sa frunte în negură și nori.\n\nSă mai privesc o dată câmpia-nfloritoare,\nCe zilele-mi copile și albe le-a țesut,\nCe auzi odată copila-mi murmurare,\nCe jocurile-mi june, zburdarea mi-a văzut.\n\nMelodica șoptire a râului, ce geme,\nConcertul, ce-l întoană al păsărilor cor,\nCântarea în cadență a frunzelor, ce freme,\nNăscur-acolo-n mine șoptiri de-un gingaș dor.\n\nDa! Da! Aș fi ferice de-aș fi încă o dată\nÎn patria-mi iubită, în locul meu natal,\nSă pot a binezice cu mintea-nflăcărată\nVisările juniei, visări de-un ideal.\n\nChiar moartea, ce răspânde teroare-n omenire,\nPrin vinele vibrânde ghețoasele-i fiori,\nAcolo m-ar adoarme în dulce liniștire,\nÎn visuri fericite m-ar duce către nori.\n\n1866, 17/29 iulie\n\n\n\n\n\n"
    },
    {
        "Text": "\n\nMihai Eminescu\n\n\n\n\nDin valurile vremii...\n\n\n\nDin valurile vremii, iubita mea, răsai\nCu brațele de marmur, cu părul lung, bălai -\nȘi fața străvezie ca fața albei ceri\nSlăbită e de umbra duioaselor dureri!\nCu zâmbetul tău dulce tu mângâi ochii mei,\nFemeie între stele și stea între femei\nȘi întorcându-ți fața spre umărul tău stâng,\nÎn ochii fericirii mă uit pierdut și plâng.\nCum oare din noianul de neguri să te rump,\nSă te ridic la pieptu-mi, iubite înger scump,\nȘi fața mea în lacrimi pe fața ta s-o plec,\nCu sărutări aprinse suflarea să ți-o-nec\nȘi mâna friguroasă s-o încălzesc la sân,\nAproape, mai aproape pe inima-mi s-o țin.\n\nDar vai, un chip aievea nu ești, astfel de treci\nȘi umbra ta se pierde în negurile reci,\nDe mă găsesc iar singur cu brațele în jos\nÎn trista amintire a visului frumos...\nZadarnic după umbra ta dulce le întind:\nDin valurile vremii nu pot să te cuprind.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDoina\n\n\n\nDe la Nistru pân' la Tissa\nTot românul plânsu-mi-s-a,\nCă nu mai poate străbate\nDe-atâta străinătate.\nDin Hotin și pân' la mare\nVin muscalii de-a călare,\nDe la mare la Hotin\nMereu calea ne-o ațin;\nDin Boian la Vatra-Dornii\nAu umplut omida cornii,\nȘi străinul te tot paște\nDe nu te mai poți cunoaște.\nSus la munte, jos pe vale\nȘi-au făcut dușmanii cale,\nDin Sătmar pân' în Săcele\nNumai vaduri ca acele.\nVai de biet român săracul!\nÎndărăt tot dă ca racul,\nNici îi merge, nici se-ndeamnă,\nNici îi este toamna toamnă,\nNici e vară vara lui,\nȘi-i străin în țara lui.\nDe la Turnu-n Dorohoi\nCurg dușmanii în puhoi\nȘi s-așează pe la noi;\nȘi cum vin cu drum de fier\nToate cântecele pier,\nZboară păsările toate\nDe neagra străinătate;\nNumai umbra spinului\nLa ușa creștinului.\nÎși dezbracă țara sânul,\nCodrul - frate cu românul -\nDe secure se tot pleacă\nȘi izvoarele îi seacă -\nSărac în țară săracă!\n\nCine-au îndrăgit străinii,\nMâncă-i-ar inima câinii,\nMânca-i-ar casa pustia,\nȘi neamul nemernicia!\nȘtefane, Măria ta,\nTu la Putna nu mai sta,\nLas' arhimandritului\nToată grija schitului,\nLasă grija sfinților\nÎn sama părinților,\nClopotele să le tragă\nZiua-ntreagă, noaptea-ntreagă,\nDoar s-a-ndura Dumnezeu,\nCa să-ți mântui neamul tău!\nTu te-nalță din mormânt,\nSă te-aud din corn sunând\nȘi Moldova adunând.\nDe-i suna din corn o dată,\nAi s-aduni Moldova toată,\nDe-i suna de două ori,\nÎți vin codri-n ajutor,\nDe-i suna a treia oară\nToți dușmanii or să piară\nDin hotară în hotară -\nÎndrăgi-i-ar ciorile\nȘi spânzurătorile!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nDorința\n\n\n\nVino-n codru la izvorul\nCare tremură pe prund,\nUnde prispa cea de brazde\nCrengi plecate o ascund.\n\nȘi în brațele-mi întinse\nSă alergi, pe piept să-mi cazi,\nSă-ți desprind din creștet vălul,\nSă-l ridic de pe obraz.\n\nPe genunchii mei ședea-vei,\nVom fi singuri-singurei,\nIar în păr înfiorate\nOr să-ți cadă flori de tei.\n\nFruntea albă-n părul galben\nPe-al meu braț încet s-o culci,\nLăsând pradă gurii mele\nAle tale buze dulci...\n\nVom visa un vis ferice,\nÎngâna-ne-vor c-un cânt\nSinguratece izvoare,\nBlânda batere de vânt;\n\nAdormind de armonia\nCodrului bătut de gânduri,\nFlori de tei deasupra noastră\nOr să cadă rânduri-rânduri.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nEgipetul\n\n\n\nNilul mișcă valuri blonde pe câmpii cuprinși de maur,\nPeste el cerul d-Egipet desfăcut în foc și aur;\nPe-al lui maluri gălbii, șese, stuful crește din adânc,\nFlori, juvaeruri în aer, sclipesc tainice în soare,\nUnele-albe, nalte, fragezi, ca argintul de ninsoare,\nAlte roșii ca jeratec, alte-albastre, ochi ce plâng.\n\nȘi prin tufele de mături, ce cresc verzi, adânce, dese,\nPăsări îmblânzite-n cuiburi distind penele alese,\nCiripind cu ciocu-n soare, gugiulindu-se cu-amor.\nÎnecat de vecinici visuri, răsărit din sfinte-izvoară,\nNilul mișc-a lui legendă și oglinda-i galben-clară\nCătre marea liniștită ce îneacă al lui dor.\n\nDe-a lui maluri sunt unite câmpii verzi și țări ferice;\nMemfis colo-n depărtare, cu zidirile-i antice,\nMur pe mur, stâncă pe stâncă, o cetate de giganți -\nSunt gândiri arhitehtonici de-o grozavă măreție!\nAu zidit munte pe munte în antica lor trufie,\nI-a-mbrăcat cu-argint ca-n soare să lucească într-un lanț\n\nȘi să pară răsărită din visările pustiei,\nDin nisipuri argintoase în mișcarea vijeliei,\nCa un gând al mării sfinte, reflectat de cerul cald\nȘ-aruncat în depărtare... Colo se ridic' trufașe\nȘi eterne ca și moartea piramidele-uriașe,\nRacle ce încap în ele epopeea unui scald.\n\nSe-nserează... Nilul doarme și ies stelele din strungă,\nLuna-n mare își aruncă chipul și prin nori le-alungă.\nCine-a deschis piramida și-năuntru a intrat?\nEste regele: în haină de-aur roș și pietre scumpe,\nEl intră să vad-acolo tot trecutul. - I se rumpe\nAl lui suflet când privește peste-al vremurilor vad.\n\nÎn zadar guvernă regii lumea cu înțelepciune,\nSe-nmulțesc semnele rele, se-mpuțin faptele bune;\nÎn zadar caut-al vieții înțeles nedezlegat.\nIese-n noapte... ș-a lui umbră lungă-ntins se desfășoară\nPe-ale Nilului lungi valuri. - Astfel pe-unde de popoară\nUmbra gândurilor regii se aruncă-ntunecat.\n\nAle piramidei visuri, ale Nilului reci unde,\nAle trestiilor sunet ce sub luna ce pătrunde\nPar a fi snopuri gigantici de lungi sulițe de-argint,\nToat-a apei, a pustiei și a nopții măreție\nSe unesc să-mbrace mândru veche-acea împărăție,\nSă învie în deșerturi șir de visuri ce te mint.\n\nRâul sfânt ne povestește cu-ale undelor lui gure\nDe-a izvorului său taină, despre vremi apuse, sure,\nSufletul se-mbată-n visuri care-alunecă în zbor.\nPalmii risipiți în crânguri auriți de-a lunei rază,\nNalță zveltele lor trunchiuri.- Noaptea-i clară, luminoasă,\nUndele visează spume, cerurile-nșiră nori.\n\nȘi în templele mărețe, colonade-n marmuri albe,\nNoaptea zeii se preumblă în vestmintele lor dalbe,\nȘi al preoților cântec sună-n harfe de argint;\nȘi la vântul din pustie, la răcoarea nopții brună,\nPiramidele din creștet aiurind și jalnic sună\nȘi sălbatec se plâng regii în giganticul mormânt.\n\nÎn zidirea cea antică, sus în frunte-i turnul maur.\nMagul priivea pe gânduri în oglinda lui de aur,\nUnde-a cerului mii stele ca-ntr-un centru se adun.\nEl în mic privește-acolo căile lor tăinuite\nȘi cu varga zugrăvește drumurile lor găsite:\nAu aflat sâmburul lumii, tot ce-i drept, frumos și bun.\n\nȘi se poate ca spre răul unei ginți efeminate,\nRegilor pătați de crime, preoțimei desfrânate,\nMagul, paza răzbunării, a citit semnul întors;\nȘ-atunci vântul ridicat-a tot nisipul din pustiuri,\nAstupând cu el orașe, ca gigantice sicriuri\nUnei ginți ce fără viață-ngreuia pământul stors.\n\nUraganu-acum aleargă pân' ce caii lui îi crapă\nȘi în Nil numai deșertul nisipișul și-l adapă,\nAșternându-l peste câmpii cei odată înfloriți.\nMemfis, Teba, țara-ntreagă coperită-i de ruine,\nPrin deșert străbat sălbatec mari familii beduine,\nSorind viața lor de basme pe câmpie nisipiți.\n\nDar ș-acum turburând stele pe-ale Nilului lungi unde,\nNoaptea flamingo cel roșu apa-ncet, încet pătrunde,\nȘ-acum luna argintește tot Egipetul antic;\nȘ-atunci sufletul visează toat-istoria străveche,\nGlasuri din trecut străbate l-a prezentului ureche,\nDin a valurilor sfadă prorociri se aridic.\n\nȘ-atunci Memfis se înalță, argintos gând al pustiei,\nÎnchegare măiestrită din suflarea vijeliei...\nBeduini ce stau în lună, o minune o privesc,\nPovestindu-și basme mândre îmbrăcate-n flori și stele\nDe orașul care iese din pustiile de jele;\nDin pământ și de sub mare s-aud sunete ce cresc.\n\nMarea-n fund clopote are care sună-n orice noapte;\nNilu-n fund grădine are, pomi cu mere de-aur coapte;\nSub nisipul din pustie cufundat e un popor,\nCe cu-orașele-i deodată se trezește și se duce\nSus în curțile din Memfis, unde-n săli lumină luce;\nEi petrec în vin și-n chiot orice noapte pân-în zori.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nEpigonii\n\n\n\nCând privesc zilele de-aur a scripturelor române,\nMă cufund ca într-o mare de visări dulci și senine\nȘi în jur parcă-mi colindă dulci și mândre primăveri,\nSau văd nopți ce-ntind deasupră-mi oceanele de stele,\nZile cu trei sori în frunte, verzi dumbrăvi cu filomele,\nCu izvoare-ale gândirii și cu râuri de cântări.\n\nVăd poeți ce-au scris o limbă, ca un fagure de miere:\nCichindeal gură de aur, Mumulean glas de durere,\nPrale firea cea întoarsă, Daniil cel trist și mic,\nVăcărescu cântând dulce a iubirii primăvară,\nCantemir croind la planuri din cuțite și pahară,\nBeldiman vestind în stihuri pe războiul inimic.\n\nLiră de argint, Sihleanu, - Donici cuib de-nțelepciune,\nCare, cum rar se întâmplă, ca să mediteze pune\nUrechile ce-s prea lunge ori coarnele de la cerb;\nUnde-i boul lui cuminte, unde-i vulpea diplomată?\nS-au dus toți, s-au dus cu toate pe o cale ne'nturnată.\nS-a dus Pann, finul Pepelei, cel isteț ca un proverb.\n\nEliad zidea din visuri și din basme seculare\nDelta biblicelor sunte, profețiilor amare,\nAdevăr scăldat în mite, sfinx pătrunsă de-nțeles;\nMunte cu capul de piatră de furtune detunată,\nStă și azi în fața lumii o enigmă n'explicată\nȘi vegheaz-o stâncă arsă dintre nouri de eres.\n\nBolliac cânta iobagul ș-a lui lanțuri de aramă;\nL-ale țării flamuri negre Cârlova oștirea cheamă,\nÎn prezent vrăjește umbre dintr-al secolilor plan;\nȘi ca Byron, treaz de vântul cel sălbatic al durerii,\nPalid stinge-Alexandrescu sunta candel-a sperării,\nDescifrând eternitatea din ruina unui an.\n\nPe-un pat alb ca un lințoliu zace lebăda murindă,\nZace palida vergină cu lungi gene, voce blândă -\nViața-i fu o primăvară, moartea-o părere de rău;\nIar poetul ei cel tânăr o privea cu îmbătare,\nȘi din liră curgeau note și din ochi lacrimi amare\nȘi astfel Bolintineanu începu cântecul său.\n\nMureșan scutură lanțul cu-a lui voce ruginită,\nRumpe coarde de aramă cu o mână amorțită,\nCheamă piatra să învie ca și miticul poet,\nSmulge munților durerea, brazilor destinul spune,\nȘi bogat în sărăcia-i ca un astru el apune,\nPreot deșteptării noastre, semnelor vremii profet.\n\nIar Negruzzi șterge colbul de pe cronice bătrâne,\nCăci pe mucedele pagini stau domniile române,\nScrise de mâna cea veche a-nvățaților mireni;\nMoaie pana în coloarea unor vremi de mult trecute,\nZugrăvește din nou, iarăși pânzele posomorâte,\nCe-arătau faptele crunte unor domni tirani, vicleni.\n\nȘ-acel rege-al poeziei, vecinic tânăr și ferice,\nCe din frunze îți doinește, ce cu fluierul îți zice,\nCe cu basmul povestește - veselul Alecsandri,\nCe-nșirând mărgăritare pe a stelei blondă rază,\nAcum secolii străbate, o minune luminoasă,\nAcum râde printre lacrimi când o cântă pe Dridri.\n\nSau visând o umbră dulce cu de-argint aripe albe,\nCu doi ochi ca două basme mistice, adânce, dalbe,\nCu zâmbirea de vergină, cu glas blând, duios, încet,\nEl îi pune pe-a ei frunte mândru diadem de stele,\nO așează-n tron de aur, să domnească lumi rebele,\nȘi iubind-o fără margini, scrie: \"visul de poet\".\n\nSau visând cu doina tristă a voinicului de munte,\nVisul apelor adânce și a stâncelor cărunte,\nVisul selbelor bătrâne de pe umerii de deal,\nEl deșteaptă-n sânul nostru dorul țării cei străbune,\nEl revoacă-n dulci icoane a istoriei minune,\nVremea lui Ștefan cel Mare, zimbrul sombru și regal.\n\n. . . . . . . . . . . . . . . . . . . . . . . . . . .\n\nIară noi? noi, epigonii?... Simțiri reci, harfe zdrobite,\nMici de zile, mari de patimi, inimi bătrâne, urâte,\nMăști râzânde, puse bine pe-un caracter inimic;\nDumnezeul nostru: umbră, patria noastră: o frază;\nÎn noi totul e spoială, totu-i lustru fără bază;\nVoi credeați în scrisul vostru, noi nu credem în nimic!\n\nȘi de-aceea spusa voastră era suntă și frumoasă,\nCăci de minți era gândită, căci din inimi era scoasă,\nInimi mari, tinere încă, deși voi sunteți bătrâni.\nS-a întors mașina lumii, cu voi viitorul trece;\nNoi suntem iarăși trecutul, fără inimi, trist și rece;\nNoi în noi n-avem nimica, totu-i calp, totu-i străin!\n\nVoi, pierduți în gânduri sunte, convorbeați cu idealuri;\nNoi cârpim cerul cu stele, noi mânjim marea cu valuri,\nCăci al nostru-i sur și rece - marea noastră-i de îngheț,\nVoi urmați cu răpejune cugetările regine,\nCând, plutind pe aripi sunte printre stelele senine,\nPe-a lor urme luminoase voi asemenea mergéți.\n\nCu-a ei candelă de aur palida înțelepciune,\nCu zâmbirea ei regală, ca o stea ce nu apune,\nLumina a vieții voastre drum de roze semănat.\nSufletul vostru: un înger, inima voastră: o liră,\nCe la vântul cald ce-o mișcă cântări molcome respiră;\nOchiul vostru vedea-n lume de icoane un palat.\n\nNoi? Privirea scrutătoare ce nimica nu visează,\nCe tablourile minte, ce simțirea simulează,\nPrivim reci la lumea asta - vă numim vizionari.\nO convenție e totul; ce-i azi drept mâine-i minciună;\nAți luptat luptă deșartă, ați vânat țintă nebună,\nAți visat zile de aur pe-astă lume de amar.\n\n\"Moartea succede vieții, viața succede la moarte\",\nAlt sens n-are lumea asta, n-are alt scop, altă soarte;\nOamenii din toate cele fac icoană și simbol;\nNumesc sunt, frumos și bine ce nimic nu însemnează,\nÎmpărțesc a lor gândire pe sisteme numeroase\nȘi pun haine de imagini pe cadavrul trist și gol.\n\nCe e cugetarea sacră? Combinare măiestrită\nUnor lucruri n'existente; carte tristă și-ncâlcită,\nCe mai mult o încifrează cel ce vrea a descifra.\nCe e poezia? Înger palid cu priviri curate,\nVoluptos joc cu icoane și cu glasuri tremurate.\nStrai de purpură și aur peste țărâna cea grea.\n\nRămâneți dară cu bine, sunte firi vizionare,\nCe făceați valul să cânte, ce puneați steaua să zboare,\nCe creați o altă lume pe-astă lume de noroi;\nNoi reducem tot la pravul azi în noi, mâini în ruină,\nProști și genii, mic și mare, sunet, sufletul, lumină, -\nToate-s praf... Lumea-i cum este... și ca dânsa suntem noi.\n\n1870, 15 august\n\n\n\n\n\n"
    },
    {
        "Text": "\n\nMihai Eminescu\n\n\n\n\nFăt-Frumos din tei\n\n\n\n- Blanca, află că din leagăn\nDomnul este al tău mire,\nCăci născută ești, copilă,\nDin nevrednică iubire.\n\nMâini în schit la sfânta Ana\nVei găsi la cel din stele\nMângâierea vieții tale,\nMântuirea feței mele.\n\n- Nu voi, tată, să usuce\nAl meu suflet tânăr, vesel:\nEu iubesc vânatul, jocul;\nTraiul lumii alții lese-l.\n\nNu voi părul să mi-l taie,\nCe-mi ajunge la călcâie,\nSă orbesc citind pe carte\nÎn fum vânăt de tămâie.\n\n- Știu mai bine ce-ți priește,\nLas' de-a lumii orice gând,\nMâini în zori de zi pleca-vom\nCătre schitul vechi și sfânt.\n\nEa aude - plânge. Parcă\nÎi venea să plece-n lume,\nDusă de pustie gânduri\nȘi de-un dor fără de nume.\n\nȘi plângând înfrână calul,\nCalul ei cel alb ca neaua,\nÎi netează mândra coamă\nȘi plângând îi pune șeaua.\n\nS-avântă pe el și pleacă,\nPăru-n vânturi, capu-n piept,\nNu se uită înainte-i,\nNu privește îndărăpt.\n\nPe cărări pierdute-n vale\nMerge-n codri făr' de capăt,\nCând a serei raze roșii\nAsfințind din ceruri scapăt.\n\nUmbra-n codri ici și colo\nFulgerează de lumine...\nEa trecea prin frunza-n freamăt\nȘi prin murmur de albine;\n\nÎn mijloc de codru-ajunse\nLângă teiul nalt și vechi,\nUnde-izvorul cel în vrajă\nSună dulce în urechi.\n\nDe murmur duios de ape\nEa trezită-atunci tresare,\nVede-un tânăr, ce alături\nPe-un cal negru stă călare.\n\nCu ochi mari la ea se uită,\nPlini de vis, duioși plutind,\nFlori de tei în păru-i negru\nȘi la șold un corn de-argint.\n\nȘi-ncepu încet să sune,\nFermecat și dureros -\nInima-i creștea de dorul\nAl străinului frumos.\n\nPărul lui i-atinge părul,\nȘi atunci c-obrazul roș\nEa apleacă gene lunge\nPeste ochii cuvioși.\n\nIar pe buze-i trece-un zâmbet\nÎnecat, fermecător,\nCare gur-abia-i deschide,\nCea uscată de amor.\n\nCând cu totului răpită\nSe-ndoi spre el din șele,\nEl înceată din cântare\nȘi-i grăi cu grai de jele,\n\nȘ-o cuprinde de călare -\nEa se apără c-o mână,\nÎnsă totuși lui se lasă,\nSimte inima că-i plină.\n\nȘi pe umărul lui cade\nAl ei cap cu fața-n sus;\nPe când caii pasc alături,\nEa-l privea cu suflet dus.\n\nNumai murmurul cel dulce\nDin izvorul fermecat\nAsurzește melancolic\nA lor suflet îmbătat.\n\nLun-atunci din codri iese,\nNoaptea toată stă s-o vadă,\nZugrăvește umbre negre\nPe câmp alb ca de zăpadă.\n\nȘi mereu ea le lungește,\nȘi urcând pe cer le mută,\nDar ei trec, se pierd în codri\nCu viața lor pierdută.\n\nLa castel în poartă calul\nStă a doua zi în spume,\nDar frumoasa lui stăpână\nA rămas pierdută-n lume.\n\n1875, 1 februarie\n\n\n\n\n\n"
    },
    {
        "Text": "\n\nMihai Eminescu\n\n\n\n\nFiind băiet păduri cutreieram\n\n\n\nFiind băiet păduri cutreieram\nȘi mă culcam ades lângă isvor,\nIar brațul drept sub cap eu mi-l puneam\nS-aud cum apa sună-ncetișor:\nUn freamăt lintrecea din ram în ram\nȘi un miros venea adormitor.\nAstfel ades eu nopți întregi am mas,\nBlând îngânat de-al valurilor glas.\n\nRăsare luna,-mi bate drept în față:\nUn rai din basme văd printre pleoape,\nPe câmpi un val de arginție ceață,\nSclipiri pe cer, văpaie preste ape,\nUn bucium cântă tainic cu dulceață,\nSunând din ce în ce tot mai aproape...\nPe frunza-uscate sau prin naltul ierbii,\nPărea c-aud venind în cete cerbii.\n\nAlături teiul vechi mi se deshcide:\nDin el ieși o tânără crăiasă, \nPluteau în lacrimi ochii-mi plini de vise,\nCu fruntea ei într-o maramă deasă,\nCu ochii mari, cu gura-abia închisă;\nCa-n somn încet-încet pe frunze pasă,\nCălcând pe vârful micului picior,\nVeni alături, mă privi cu dor.\n\nȘi ah, era atâta de frumoasă,\nCum numa-n vis o dată-n viața ta\nUn înger blând cu fața radioasă,\nVenind din cer se poate arăta;\nIar păru-i blond și moale ca mătasa\nGrumazul alb și umerii-i vădea.\nPrin hainele de tort subțire, fin,\nSe vede trupul ei cel alb deplin.\n\n1878\n\n\n\n\n\n"
    },
    {
        "Text": "\n\nMihai Eminescu\n\n\n\n\nFloare-albastră\n\n\n\n- Iar te-ai cufundat în stele\nȘi în nori și-n ceruri nalte?\nDe nu m-ai uita încalte,\nSufletul vieții mele.\n\nÎn zadar râuri în soare\nGrămădești-n a ta gândire\nȘi câmpiile asire\nȘi întunecata mare;\n\nPiramidele-nvechite\nUrcă-n cer vârful lor mare -\nNu căta în depărtare\nFericirea ta, iubite!\n\nAstfel zise mititica,\nDulce netezindu-mi părul.\nAh! ea spuse adevărul;\nEu am râs, n-am zis nimica.\n\n- Hai în codrul cu verdeață,\nUnd-izvoare plâng în vale,\nStânca stă să se prăvale\nÎn prăpastia măreață.\n\nAcolo-n ochi de pădure,\nLângă balta cea senină\nȘi sub trestia cea lină\nVom ședea în foi de mure.\n\nȘi mi-i spune-atunci povești\nȘi minciuni cu-a ta guriță,\nEu pe-un fir de romaniță\nVoi cerca de mă iubești.\n\nȘi de-a soarelui căldură\nVoi fi roșie ca mărul,\nMi-oi desface de-aur părul,\nSă-ți astup cu dânsul gura.\n\nDe mi-i da o sărutare,\nNime-n lume n-a s-o știe,\nCăci va fi sub pălărie -\nȘ-apoi cine treabă are!\n\nCând prin crengi s-a fi ivit\nLuna-n noaptea cea de vară,\nMi-i ținea de subsuoară,\nTe-oi ținea de după gât.\n\nPe cărare-n bolți de frunze,\nApucând spre sat în vale,\nNe-om da sărutări pe cale,\nDulci ca florile ascunse.\n\nȘi sosind l-al porții prag,\nVom vorbi-n întunecime:\nGrija noastră n-aib-o nime,\nCui ce-i pasă că-mi ești drag?\n\nÎnc-o gură - și dispare...\nCa un stâlp eu stam în lună!\nCe frumoasă, ce nebună\nE albastra-mi, dulce floare!\n\n. . . . . . . . . . . . . .\n\nȘi te-ai dus, dulce minune,\nȘ-a murit iubirea noastră -\nFloare-albastră! floare-albastră!...\nTotuși este trist în lume!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nFoaia veștedă\n\n\n\n(dupa N. Lenau)\n\nVântu-o foaie vestejită\nMi-au adus mișcând fereasta -\nEste moartea ce-mi trimite\nFără plic scrisoarea-aceasta.\n\nVoi păstra-o, voi întinde-o\nÎntre foile acele,\nCe le am din alte timpuri\nDe la mâna dragei mele.\n\nCum copacu-și uită foaia\nCe pe vânt mi-a fost trimisă,\nAstfel ea uitat-au poate\nAste foi de dânsa scrise.\n\nVorbele iubirii moarte\nVinovate-mi stau de față,\nDovedite de minciună\nCer să sting a lor viață.\n\nDulcea lor zădărnicie\nNu mă-ndur s-o pun pe foc,\nDeși-mi stau atât de triste\nCă nu pot muri pe loc.\n\nVoi păstra întreg amarul\nȘi norocul ăstor foi,\nÎn durerea vechii pierderi\nRecitindu-mă-napoi;\n\nNumai vestea blând-a morții,\nFoaia tristă le-am adaos:\nMoartea vindec-orice rană,\nDând la patime repaos.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nFreamăt de codru\n\n\n\nTresărind scânteie lacul\nȘi se leagănă sub soare;\nEu, privindu-l din pădure,\nLas aleanul să mă fure\nȘi ascult de la răcoare\nPitpalacul.\n\nDin izvoare și din gârle\nApa sună somnoroasă;\nUnde soarele pătrunde\nPrintre ramuri a ei unde,\nEa în valuri sperioase\nSe azvârle.\n\nCucul cântă, mierle, presuri -\nCine știe să le-asculte?\nAle păsărilor neamuri\nCiripesc pitite-n ramuri\nȘi vorbesc cu-atât de multe\nÎnțelesuri.\n\nCucu-ntreabă: - Unde-i sora\nViselor noastre de vară?\nMlădioasă și iubită,\nCu privirea ostenită,\nCa o zână să răsară\nTuturora.\n\nTeiul vechi un ram întins-a,\nEa să poată să-l îndoaie,\nRamul tânăr vânt să-și deie\nȘi de brațe-n sus s-o ieie,\nIară florile să ploaie\nPeste dânsa.\n\nSe întreabă trist izvorul:\n- Unde mi-i crăiasa oare?\nPărul moale despletindu-și,\nFața-n apa mea privindu-și\nSă m-atingă visătoare\nCu piciorul?\n\nAm răspuns: - Pădure dragă,\nEa nu vine, nu mai vine!\nSinguri, voi, stejari, rămâneți\nDe visați la ochii vineți,\nCe luciră pentru mine\nVara-ntreagă.\n\nCe frumos era în crânguri,\nCând cu ea m-am prins tovarăș!\nO poveste încântată\nCare azi e-ntunecată...\nDe-unde ești revino iarăși,\nSă fim singuri!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nGlossă\n\n\n\nVreme trece, vreme vine,\nToate-s vechi și nouă toate;\nCe e rău și ce e bine\nTu te-ntreabă și socoate;\nNu spera și nu ai teamă,\nCe e val ca valul trece;\nDe te-ndeamnă, de te cheamă,\nTu rămâi la toate rece.\n\nMulte trec pe dinainte,\nÎn auz ne sună multe,\nCine ține toate minte\nȘi ar sta să le asculte?...\nTu așează-te deoparte,\nRegăsindu-te pe tine,\nCând cu zgomote deșarte\nVreme trece, vreme vine.\n\nNici încline a ei limbă\nRecea cumpăn-a gândirii\nÎnspre clipa ce se schimbă\nPentru masca fericirii,\nCe din moartea ei se naște\nȘi o clipă ține poate;\nPentru cine o cunoaște\nToate-s vechi și nouă toate.\n\nPrivitor ca la teatru\nTu în lume să te-nchipui:\nJoace unul și pe patru,\nTotuși tu ghici-vei chipu-i,\nȘi de plânge, de se ceartă,\nTu în colț petreci în tine\nȘi-nțelegi din a lor artă\nCe e rău și ce e bine.\n\nViitorul și trecutul\nSunt a filei două fețe,\nVede-n capăt începutul\nCine știe să le-nvețe;\nTot ce-a fost ori o să fie\nÎn prezent le-avem pe toate,\nDar de-a lor zădărnicie\nTe întreabă și socoate.\n\nCăci acelorași mijloace\nSe supun câte există,\nȘi de mii de ani încoace\nLumea-i veselă și tristă;\nAlte măști, aceeași piesă,\nAlte guri, aceeași gamă,\nAmăgit atât de-adese\nNu spera și nu ai teamă.\n\nNu spera când vezi mișeii\nLa izbândă făcând punte,\nTe-or întrece nătărăii,\nDe ai fi cu stea în frunte;\nTeamă n-ai, căta-vor iarăși\nÎntre dânșii să se plece,\nNu te prinde lor tovarăș:\nCe e val, ca valul trece.\n\nCu un cântec de sirenă,\nLumea-ntinde lucii mreje;\nCa să schimbe-actorii-n scenă,\nTe momește în vârteje;\nTu pe-alături te strecoară,\nNu băga nici chiar de seamă,\nDin cărarea ta afară\nDe te-ndeamnă, de te cheamă.\n\nDe te-ating, să feri în laturi,\nDe hulesc, să taci din gură;\nCe mai vrei cu-a tale sfaturi,\nDacă știi a lor măsură;\nZică toți ce vor să zică,\nTreacă-n lume cine-o trece;\nCa să nu-ndrăgești nimică,\nTu rămâi la toate rece.\n\nTu rămâi la toate rece,\nDe te-ndeamnă, de te cheamă;\nCe e val, ca valul trece,\nNu spera și nu ai teamă;\nTe întreabă și socoate\nCe e rău și ce e bine;\nToate-s vechi și nouă toate:\nVreme trece, vreme vine.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nIar când voi fi pământ\n\n\n\nIar când voi fi pământ,\nÎn liniștea serii,\nSăpați-mi un mormânt\nLa marginea mării.\n\nNu voi sicriu bogat,\nPodoabe și flamuri,\nCi-mi împletiți un pat\nDin veștede ramuri.\n\nSă-mi fie somnul lin\nȘi codrul aproape,\nSă am un cer senin\nPe-adâncile ape.\n\nS-aud cum blânde cad\nIzvoarele-ntruna,\nPe vârfuri lungi de brad\nAlunece luna.\n\nS-aud pe valuri vânt,\nDin munte talanga,\nDeasupra-mi teiul sfânt\nSă-și scuture creanga.\n\nȘi cum n-oi suferi\nDe-atuncea-nainte,\nCu flori m-or troieni\nAduceri aminte.\n\nȘi cum va înceta\nAl inimii zbucium,\nCe dulce-mi va suna\nCântarea de bucium!\n\nVor arde-n preajma mea\nLuminile-n dealuri,\nIzbind s-or frământa\nEternele valuri\n\nȘi nime-n urma mea\nNu-mi plângă la creștet,\nCi codrul vânt să dea\nFrunzișului veșted.\n\nLuceferii de foc\nPrivi-vor din cetini\nMormânt făr' de noroc\nȘi fără prieteni.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nIubind în taină...\n\n\n\nIubind în taină am păstrat tăcere,\nGândind că astfel o să-ți placă ție,\nCăci în priviri citeam o vecinicie\nDe-ucigătoare visuri de plăcere.\n\nDar nu mai pot. A dorului tărie\nCuvinte dă duioaselor mistere;\nVreau să mă-nec de dulcea-nvăpăiere\nA celui suflet ce pe al meu știe.\n\nNu vezi că gura-mi arsă e de sete\nȘi-n ochii mei se vede-n friguri chinu-mi.\nCopila mea cu lungi și blonde plete?\n\nCu o suflare răcorești suspinu-mi,\nC-un zâmbet faci gândirea-mi să se-mbete.\nFă un sfârșit durerii... vin' la sânu-mi.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nÎmpărat și proletar\n\n\n\nPe bănci de lemn, în scunda tavernă mohorâtă,\nUnde pătrunde ziua printre ferești murdare,\nPe lângă mese lunge, stătea posomorâtă,\nCu fețe-ntunecoase, o ceată pribegită,\nCopii săraci și sceptici ai plebei proletare.\n\nAh! - zise unul - spuneți că-i omul o lumină\nPe lumea asta plină de-amaruri și de chin?\nNici o scânteie-ntr-însul nu-i candidă și plină,\nMurdară este raza-i ca globul cel de tină,\nAsupra cărui dânsul domnește pe deplin.\n\nSpuneți-mi ce-i dreptatea? - Cei tari se îngrădiră\nCu-averea și mărirea în cercul lor de legi;\nPrin bunuri ce furară, în veci vezi cum conspiră\nContra celor ce dânșii la lucru-i osândiră\nȘi le subjugă munca vieții lor întregi.\n\nUnii plini de plăcere petrec a lor viață,\nTrec zilele voioase și orele surâd.\nÎn cupe vin de ambră - iarna grădini, verdeață,\nVara petreceri, Alpii cu frunțile de gheață -\nEi fac din noapte ziuă ș-a zilei ochi închid.\n\nVirtutea pentru dânșii ea nu există. Însă\nV-o predică, căci trebui să fie brațe tari,\nA statelor greoaie care trebuie-mpinse\nȘi trebuiesc luptate războaiele aprinse,\nCăci voi murind în sânge, ei pot să fie mari.\n\nȘi flotele puternice ș-armatele făloase,\nCoroanele ce regii le pun pe fruntea lor,\nȘ-acele milioane, ce în grămezi luxoase\nSunt strânse la bogatul, pe cel sărac apasă,\nȘi-s supte din sudoarea prostitului popor.\n\nReligia - o frază de dânșii inventată\nCa cu a ei putere să vă aplece-n jug,\nCăci de-ar lipsi din inimi speranța de răsplată,\nDupă ce-amar muncirăți mizeri viața toată,\nAți mai purta osânda ca vita de la plug?\n\nCu umbre, care nu sunt, v-a-ntunecat vederea\nȘi v-a făcut să credeți că veți fi răsplătiți...\nNu! moartea cu viața a stins toată plăcerea -\nCel ce în astă lume a dus numai durerea\nNimic n-are dincolo, căci morți sunt cei muriți.\n\nMinciuni și fraze-i totul ce statele susține,\nNu-i ordinea firească ce ei a fi susțin;\nAverea să le aperi, mărirea ș-a lor bine,\nEi brațul tău înarmă ca să lovești în tine,\nȘi pe voi contra voastră la luptă ei vă mân'.\n\nDe ce să fiți voi sclavii milioanelor nefaste,\nVoi, ce din munca voastră abia puteți trăi?\nDe ce boala și moartea să fie partea voastră,\nCând ei în bogăția cea splendidă și vastă\nPetrec ca și în ceruri, n-au timp nici de-a muri?\n\nDe ce uitați că-n voi e și număr și putere?\nCând vreți, puteți prea lesne pământul să-mpărțiți.\nNu le mai faceți ziduri unde să-nchid-avere,\nPe voi unde să-nchidă, când împinși de durere\nVeți crede c-aveți dreptul și voi ca să trăiți.\n\nEi îngrădiți de lege, plăcerilor se lasă,\nȘi sucul cel mai dulce pământului i-l sug;\nEi cheamă-n voluptatea orgiei zgomotoase\nDe instrumente oarbe a voastre fiici frumoase:\nFrumsețile-ne tineri bătrânii lor distrug.\n\nȘi de-ntrebați atuncea, vouă ce vă rămâne?\nMunca, din care dânșii se-mbată în plăceri,\nRobia viața toată, lacrimi pe-o neagră pâine,\nCopilelor pătate mizeria-n rușine...\nEi tot și voi nimica; ei cerul, voi dureri!\n\nDe lege n-au nevoie - virtutea e ușoară\nCând ai ce-ți trebuiește... Iar legi sunt pentru voi,\nVouă vă pune lege, pedepse vă măsoară\nCând mâna v-o întindeți la bunuri zâmbitoare,\nCăci nu-i iertat nici brațul teribilei nevoi.\n\nZdrobiți orânduiala cea crudă și nedreaptă,\nCe lumea o împarte în mizeri și bogați!\nAtunci când după moarte răsplată nu v-așteaptă,\nFaceți ca-n astă lume să aibă parte dreaptă,\nEgală fiecare, și să trăim ca frați!\n\nSfărmați statuia goală a Venerei antice,\nArdeți acele pânze cu corpuri de ninsori;\nEle stârnesc în suflet ideea neferice\nA perfecției umane și ele fac să pice\nÎn ghearele uzurei copile din popor!\n\nSfărmați tot ce ațâță inima lor bolnavă,\nSfărmați palate, temple, ce crimele ascund,\nZvârliți statui de tirani în foc, să curgă lavă,\nSă spele de pe pietre până și urma sclavă\nCelor ce le urmează pân' la al lumii fund!\n\nSfărmați tot ce arată mândrie și avere,\nO! dezbrăcați viața de haina-i de granit,\nDe purpură, de aur, de lacrimi, de urât -\nSă fie un vis numai, să fie o părere,\nCe făr' de patimi trece în timpul nesfârșit.\n\nZidiți din dărmăture gigantici piramide\nCa un memento mori pe al istoriei plan;\nAceasta este arta ce sufletu-ți deschide\nNaintea veciniciei, nu corpul gol ce râde\nCu mutra de vândută, cu ochi vil și viclean.\n\nO! aduceți potopul, destul voi așteptarăți\nCa să vedeți ce bine prin bine o să ias';\nNimic... Locul hienei îl luă cel vorbareț,\nLocul cruzimii vechie, cel lins și pizmătareț,\nFormele se schimbară, dar răul a rămas.\n\nAtunci vă veți întoarce la vremile-aurite,\nCe mitele albastre ni le șoptesc ades,\nPlăcerile egale egal vor fi-mpărțite,\nChiar moartea când va stinge lampa vieții finite\nVi s-a părea un înger cu părul blond și des.\n\nAtunci veți muri lesne fără de-amar și grijă,\nFeciorii-or trăi-n lume cum voi ați viețuit,\nChiar clopotul n-a plânge cu limba lui de spijă\nPentru acel de care norocul avu grijă;\nNimeni de-a plânge n-are, el traiul și-a trăit.\n\nȘi boale ce mizeria ș-averea nefirească\nLe nasc în oameni, toate cu-ncetul s-or topi;\nVa crește tot ce-n lume este menit să crească,\nVa bea pân-în fund cupa, pân' va vrea s-o zdrobească,\nCăci va muri când nu va avea la ce trăi.\n\n. . . . . . . . . . . . . . . . . . .\n\nPe malurile Senei, în faeton de gală,\nCezarul trece palid, în gânduri adâncit;\nAl undelor greu vuiet, vuirea în granit\nA sute d-echipajuri, gândirea-i n-o înșală;\nPoporul loc îi face tăcut și umilit.\n\nZâmbirea lui deșteaptă, adâncă și tăcută,\nPrivirea-i ce citește în suflete-omenești,\nȘi mâna-i care poartă destinele lumești,\nCea grupă zdrențuită în cale-i o salută.\nMărirea-i e în taină legată de acești.\n\nConvins ca voi el este-n nălțimea-i solitară\nLipsită de iubire, cum că principiul rău,\nNedreptul și minciuna al lumii duce frâu;\nIstoria umană în veci se desfășoară,\nPovestea-i a ciocanului ce cade pe ilău.\n\nȘi el - el vârful mândru al celor ce apasă -\nSalută-n a lui cale pe-apărătorul mut.\nDe ați lipsi din lume, voi cauza-ntunecoasă\nDe răsturnări mărețe, mărirea-i radioasă,\nCezarul, chiar Cezarul de mult ar fi căzut.\n\nCu ale voastre umbre nimica crezătoare,\nCu zâmbetu-vă rece, de milă părăsit,\nCu mintea de dreptate și bine râzătoare,\nCu umbra voastră numai, puteri îngrozitoare,\nLa jugu-i el silește pe cei ce l-au urât.\n\n. . . . . . . . . . . . . . . . . . . . .\n\nParisul arde-n valuri, furtuna-n el se scaldă,\nTurnuri ca facle negre trăsnesc arzând în vânt -\nPrin limbile de flăcări, ce-n valuri se frământ,\nRăcnete, vuiet de-arme pătrund marea cea caldă,\nEvul e un cadavru, Paris - al lui mormânt.\n\nPe stradele-ncrușite de flăcări orbitoare,\nSuiți pe baricade de bulgări de granit,\nSe mișc batalioane a plebei proletare,\nCu cușme frigiene și arme lucitoare,\nȘi clopote de-alarmă răsună răgușit.\n\nCa marmura de albe, ca ea nepăsătoare,\nPrin aerul cel roșu, femei trec cu-arme-n braț,\nCu păr bogat și negru ce pe-umeri se coboară\nȘi sânii lor acopăr - e ură și turbare\nÎn ochii lor cei negri, adânci și desperați.\n\nO! luptă-te-nvălită în pletele-ți bogate,\nEroic este astăzi copilul cel pierdut!\nCăci flamura cea roșă cu umbra-i de dreptate\nSfințește-a ta viață de tină și păcate;\nNu! nu ești tu de vină, ci cei ce te-au vândut!\n\n. . . . . . . . . . . . . . . . . . .\n\nScânteie marea lină, și placele ei sure\nSe mișc una pe alta ca pături de cristal\nPrin lunce prăvălite; din tainica pădure\nApare luna mare câmpiilor azure,\nÎmplându-le cu ochiul ei mândru, triumfal.\n\nPe undele încete își mișcă legănate\nCorăbii învechite scheletele de lemn;\nTrecând încet ca umbre - țin pânzele umflate\nÎn fața lunei, care prin ele-atunci străbate,\nȘi-n roată de foc galben stă fața-i ca un semn.\n\nPe maluri zdrumicate de aiurirea mării\nCezaru-ncă veghează la trunchiul cel plecat\nAl salciei pletoase - și-ntinse-a apei arii\nÎn cercuri fulgerânde se pleacă lin suflării\nA zefirului nopții și sună cadențat.\n\nÎi pare că prin aer în noaptea înstelată,\nCălcând pe vârf de codri, pe-a apelor măriri,\nTrecea cu barba albă - pe fruntea-ntunecată\nCununa cea de paie îi atârna uscată -\nMoșneagul rege Lear.\n\nUimit privea Cezarul la umbra cea din nouri,\nPrin creți ai cărei stele lin tremurând transpar,\nI se deschide-n minte tot sensul din tablouri\nA vieții sclipitoare... A popoarelor ecouri\nPar glasuri ce îmbracă o lume de amar:\n\n\"În orice om o lume își face încercarea,\nBătrânul Demiurgos se opintește-n van;\nÎn orice minte lumea își pune întrebarea\nDin nou: de unde vine și unde merge floarea\nDorințelor obscure sădite în noian?\n\nAl lumii-ntregul sâmbur, dorința-i și mărirea,\nÎn inima oricărui i-ascuns și trăitor,\nZvârlire hazardată, cum pomu-n înflorire\nÎn orice floare-ncearcă întreagă a sa fire,\nCi-n calea de-a da roade cele mai multe mor.\n\nAstfel umana roadă în calea ei îngheață,\nSe pietrifică unul în sclav, altu-mpărat,\nAcoperind cu noime sărmana lui viață\nȘi arătând la soare-a mizeriei lui față -\nFața - căci înțelesul i-același la toți dat.\n\nÎn veci aceleași doruri mascate cu-altă haină,\nȘi-n toată omenirea în veci același om -\nÎn multe forme-apare a vieții crudă taină,\nPe toți ea îi înșală, la nime se distaină,\nDorinți nemărginite plantând într-un atom.\n\nCând știi că visu-acesta cu moarte se sfârșește,\nCă-n urmă-ți rămân toate astfel cum sunt, de dregi\nOricât ai drege-n lume - atunci te obosește\nEterna alergare... ș-un gând te-ademenește:\nCă vis al morții-eterne e viața lumii-ntregi.\"\n\n1874, 1 decembrie\n\n\n\n\n\n"
    },
    {
        "Text": "\n\nMihai Eminescu\n\n\n\n\nÎnger de pază\n\n\n\nCând sufletu-mi noaptea veghea în extaze,\nVedeam ca în vis pe-al meu înger de pază,\nÎncins cu o haină de umbre și raze,\nC-asupră-mi c-un zâmbet aripele-a-ntins;\nDar cum te văzui într-o palidă haină,\nCopilă cuprinsă de dor și de taină,\nFugi acel înger de ochiu-ți învins.\n\nEști demon, copilă, că numai c-o zare\nDin genele-ți lunge, din ochiul tău mare\nFăcuși pe-al meu înger cu spaimă să zboare,\nEl, veghea mea sfântă, amicul fidel?\nOri poate!... O-nchide lungi genele tale,\nSă pot recunoaște trăsurile-ți pale,\nCăci tu - tu ești el.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nÎnger și demon\n\n\n\nNoaptea-n Doma întristată, prin lumini îngălbenite\nA făcliilor de ceară care ard lângă altare -\nPe când bolta-n fundul Domei stă întunecoasă, mare,\nNepătrunsă de-ochii roșii de pe mucuri ostenite,\n\nÎn biserica pustie, lângă arcul în perete,\nGenuncheată stă pe trepte o copilă ca un înger;\nPe-a altarului icoană în de raze roșii frângeri,\nPalidă și mohorâtă Maica Domnului se vede.\n\nO făclie e înfiptă într-un stâlp de piatră sură;\nLucii picături de smoală la pământ cad sfârâind\nȘi cununi de flori uscate fâșâiesc amirosind\nȘ-a copilei rugăciune tainic șopotit murmură.\n\nCufundat în întuneric, lâng-o cruce mărmurită,\nÎntr-o umbră neagră, deasă, ca un demon El veghează,\nCoatele pe brațul crucii le destinde și le-așează,\nOchii cufundați în capu-i, fruntea tristă și-ncrețită.\n\nȘi bărbia lui s-apasă de al pietrei umăr rece,\nPărul său negru ca noaptea peste-al marmurei braț alb;\nAbia candela cea tristă cu reflectul ei roz-alb\nBlând o rază mai aruncă ce peste-a lui față trece.\n\nEa un înger ce se roagă - El un demon ce visează;\nEa o inimă de aur - El un suflet apostat;\nEl în umbra lui fatală, stă-ndărătnic rezemat -\nLa picioarele Madonei, tristă, sfântă, Ea veghează.\n\nPe un mur înalt și rece de o marmură curată,\nAlbă ca zăpada iernei, lucie ca apa lină,\nSe răsfrânge ca-n oglindă a copilei umbră plină -\nUmbra ei, ce ca și dânsa stă în rugă-ngenuncheată.\n\nCe-ți lipsește oare ție, blond copil cu-a ta mărire,\nCu de marmur-albă față și cu mâinile de ceară,\nVăl - o negură diafană mestecată-n stele; clară\nE privirea-ți inocentă sub a genelor umbrire;\n\nCe-ți lipsește să fii înger - aripi lungi și constelate.\nDar ce văd: Pe-a umbrei tale umeri vii ce se întinde?\nDouă umbre de aripe ce se mișcă tremurânde,\nDouă aripe de umbră către ceruri ridicate.\n\nO, nu-i umbra ei aceea - este îngeru-i de pază;\nLângă marmura cea albă văd ființa-i aeriană.\nPeste viața-i inocentă, viața lui cea suntă plană,\nLângă dânsa el se roagă, lângă ea îngenunchează.\n\nDar de-i umbra ei aceea - atunci Ea un înger este,\nÎnsă aripile-i albe lumea-a le vedea nu poate;\nMuri sfințiți de-a omenirii rugăciuni îndelungate\nVăd aripele-i diafane și de dânsele dau veste.\n\nTe iubesc! - era să strige demonul în a lui noapte,\nDară umbra-naripată a lui buze le înmoaie;\nNu spre-amor, spre-nchinăciune el genunchii-și încovoaie\nȘi ascultă dus din lume a ei dulci și timizi șoapte.\n\n. . . . . . . . . . . . . . . . . . . . . . . . . . .\n\nEa? - O fiică e de rege, blondă-n diadem de stele,\nTrece-n lume fericită, înger, rege și femeie;\nEl răscoală în popoare a distrugerii scânteie\nȘi în inimi pustiite samănă gândiri rebele.\n\nDespărțiți de-a vieții valuri, între el și între dânsa\nVeacuri sunt de cugetare, o istorie,-un popor,\nCâteodat' - deși arare - se-ntâlnesc, și ochii lor\nSe privesc, par a se soarbe în dorința lor aprinsă.\n\nOchii ei cei mari, albaștri, de blândețe dulci și moi,\nCe adânc pătrund în ochii lui cei negri furtunoși!\nȘi pe fața lui cea slabă trece-ușor un nour roș -\nSe iubesc... Și ce departe sunt deolaltă amândoi!\n\nA venit un rege palid, și coroana sa antică,\nGrea de glorii și putere, l-a ei poale-ar fi depus,\nPe-ale tronului covoare ea piciorul de-ar fi pus\nȘi în mâna-i însceptrată, mâna ei îngustă, mică.\n\nDară nu - mute rămas-au buzele-i abia deschise,\nMută inima în pieptu-i, mâna ei trasă-ndărăt.\nÎn a sufletului taină, ea iubea. Clar și încet\nSe ivea fața de demon fecioreștilor ei vise.\n\nEa-l vedea mișcând poporul cu idei reci, îndrăznețe;\nCe puternic e - gândi ea, cu-amoroasă dulce spaimă;\nEl prezentul îl răscoală cu-a gândirilor lui faimă\nContra tot ce grămădiră veacuri lungi și frunți mărețe.\n\nEl ades suit pe-o piatră cu turbare se-nfășoară\nÎn stindardul roș și fruntea-i aspră-adâncă, încrețită,\nPărea ca o noapte neagră de furtune-acoperită,\nOchii fulgerau și vorba-i trezea furia vulgară.\n\n. . . . . . . . . . . . . . . . . . . . . . .\n\nPe un pat sărac asudă într-o lungă agonie\nTânărul. O lampă-ntinde limb-avară și subțire,\nSfârâind în aer bolnav. - Nimeni nu-i știe de știre,\nNimeni soarta-i n-o-mblânzește, nimeni fruntea nu-i mângâie.\n\nAh! acele gânduri toate îndreptate contra lumei,\nContra legilor ce-s scrise, contra ordinii-mbrăcate\nCu-a lui Dumnezeu numire - astăzi toate-s îndreptate\nContra inimii murinde, sufletul vor să-i sugrume!\n\nA muri fără speranță! Cine știe-amărăciunea\nCe-i ascunsă-n aste vorbe? - Să te simți neliber, mic,\nSă vezi marile-aspirații că-s reduse la nimic,\nCă domnesc în lume rele căror nu te poți opune,\n\nC-opunându-te la ele, tu viața-ți risipești -\nȘi când mori să vezi că-n lume viețuit-ai în zadar:\nO astfel de moarte-i iadul. Alte lacrimi, alt amar\nMai crud nici e cu putință. Simți că nimica nu ești.\n\nȘi acele gânduri negre mai nici a muri nu-l lasă.\nCum a intrat el în viață? Cât amor de drept și bine,\nCâtă sinceră frăție adusese el cu sine!\nȘi răsplata? - Amărârea, care sufletu-i apasă.\n\nDar prin negurile negre, care ochii îi acopăr,\nSe apropie-argintoasă umbra nalt-a unui înger,\nSe așează lin pe patu-i; ochii lui orbiți de plângeri\nEa-i sărută. De pe dânșii negurile se descopăr...\n\nEste Ea. C-o mulțumire adâncă, nemaisimțită,\nEl în ochii ei se uită. - Mândră-i de înduioșere;\nCeasul ultim îi împacă toată viața-i de durere;\nAh! șoptește el pe moarte - cine ești ghicesc, iubită.\n\nAm urmat pământul ista, vremea mea, viața, poporul\nCu gândirile-mi rebele contra cerului deschis;\nEl n-a vrut ca să condamne pe demon, ci a trimis\nPre un înger să mă-mpace, și-mpăcarea-i... e amorul.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nJunii corupți\n\n\n\nLa voi cobor acuma, voi suflete-amăgite,\nȘi ca să vă ard fierea, o, spirite-amețite,\nBlestemul îl invoc;\nBlestemul mizantropic, cu vânăta lui gheară,\nCa să vă scriu pe frunte, ca vita ce se-nfiară\nCu fierul ars în foc.\n\nDeși știu c-a mea liră d-a surda o să bată\nÎn preajma minții voastre de patimi îmbătată,\nDe-al patimilor dor;\nÎn preajma minții voastre ucisă de orgie,\nȘi putredă de spasmuri, și arsă de beție,\nȘi seacă de amor.\n\nO, fiarbă-vă mânia în vinele stocite,\nÎn ochii stinși de moarte, pe frunți învinețite\nDe sânge putrezit;\nCă-n veci nu se va teme Profetul vreodată\nDe brațele slăbite, puterea leșinată\nA junelui cănit.\n\nCe am de-alege oare în seaca-vă ființă?\nCe foc făr-a se stinge, ce drept fără să-mi mință,\nO, oameni morți de vii!\nSă vă admir curajul în vinure vărsate,\nÎn sticle sfărâmate, hurii nerușinate\nCe chiuie-n orgii?\n\nVă văd lungiți pe patul juneții ce-ați spurcat-o,\nSuflând din gură boala vieții ce-ați urmat-o,\nȘi arși pân-în rărunchi;\nSau bestiilor care pe azi îl țin în fiară,\nCum lingușiți privirea cea stearpă și amară,\nCum cădeți în genunchi!\n\nSculați-vă!... căci anii trecutului se-nșiră,\nÎn șiruri triumfale stindardul îl resfiră,\nCăci Roma a-nviat;\nDin nou prin glorii calcă, cu fața înzeită,\nCu faclele nestinse, puterea-i împietrită,\nPoporul împărat.\n\nSculați-vă!... căci tromba de moarte purtătoare\nCu glasul ei lugubru răcnește la popoare\nCa leul speriat;\nTot ce respiră-i liber, a tuturor e lumea,\nDreptatea, libertatea nu sunt numai un nume,\nCi-aievea s-a serbat.\n\nÎncingeți-vă spada la danțul cel de moarte,\nAci vă poarte vântul, cum știe să vă poarte\nA țopăi în joc!\nAci vă duceți valuri în mii batalioane,\nCum în păduri aprinse, mânat în uragane,\nDiluviul de foc.\n\nVedeți cum urna crapă, cenușa reînvie,\nCum murmură trecutul cu glas de bătălie\nPoporului roman;\nCum umbrele se-mbracă în zale ferecate,\nȘi frunțile cărunte le nalță de departe\nUn Cezar, un Traian.\n\nCad putredele tronuri în marea de urgie,\nSe sfarmă deodată cu lanțul de sclavie\nȘi sceptrele de fier;\nÎn două părți infernul portalele-și deschide,\nSpre-a încăpea cu mia răsufletele hâde\nTiranilor ce pier!\n\nÎn darn răsună vocea-mi de eco repețită,\nVă zguduie arama urechea amorțită\nȘi simțul leșinat;\nVirtutea despletită și patria-ne zeie\nNu pot ca să aprinză o singură scânteie\nÎn sufletu-nghețat.\n\nȘi singur stau și caut, ca uliul care cată\nÎn inima junimii de viața-i dezbrăcată\nUn stârv spre-a-l sfâșia;\nCa pasărea de zboru-i din ceruri dizmețită,\nCa muntele ce-n frunte-i de nouri încrețită\nUn trăsnet ar purta.\n\nDar cel puțin nu spuneți că aveți simțiminte,\nCă-n veci nu se îmbracă în veștede vestminte\nMisteriul cel sunt;\nCăci vorba voastră sună ca plâns la cununie,\nCa cobea ce îngână un cânt de veselie,\nCa râsul la mormânt.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nKamadeva\n\n\n\nCu durerile iubirii\nVoind sufletu-mi să-l vindec,\nL-am chemat în somn pe Kama -\nKamadeva, zeul indic.\n\nEl veni, copilul mândru,\nCălărind pe-un papagal,\nAvând zâmbetul fățarnic\nPe-a lui buze de coral.\n\nAripi are, iar în tolbă-i\nEl păstrează, ca săgeți,\nNumai flori înveninate\nDe la Gangele măreț.\n\nPuse-o floare-atunci-n arcu-i,\nMă lovi cu ea în piept,\nȘi de-atunci în orice noapte\nPlâng pe patul meu deștept...\n\nCu săgeata-i otrăvită\nA sosit ca să mă certe\nFiul cerului albastru\nȘ-al iluziei deșerte.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLa Bucovina\n\n\n\nN-oi uita vreodată, dulce Bucovină,\nGeniu-ți romantic, munții în lumină,\nVăile în flori,\nRâuri resăltânde printre stânce nante,\nApele lucinde-n dalbe diamante\nPeste câmpii-n zori.\n\nAle sorții mele plângeri și surâse,\nÎngânate-n cânturi, îngânate-n vise\nTainic și ușor,\nToate-mi trec prin gându-mi, trec pe dinainte,\nInima mi-o fură și cu dulci cuvinte\nÎmi șoptesc de dor.\n\nNumai lângă sânu-ți geniile rele,\nCare îmi descântă firul vieții mele,\nParcă dormita;\nMă lăsară-n pace, ca să cânt în lume,\nSă-mi visez o soartă mândră de-al meu nume\nȘi de steaua mea.\n\nCând pe bolta brună tremură Selene,\nCu un pas melodic, cu un pas alene\nLin în calea sa,\nEol pe-a sa arpă blând răsunătoare\nCânt-a nopții dulce, mistică cântare,\nCânt din Valhala.\n\nAtunci ca și silful, ce n-adoarme-n pace,\nInima îmi bate, bate, și nu tace,\nTremură ușor,\nÎn fantazii mândre ea își face cale,\nPeste munți cu codri, peste deal și vale\nMână al ei dor.\n\nMână doru-i tainic colo, înspre tine,\nOchiul îmi sclipește, genele-mi sunt pline,\nInima mi-i grea;\nAstfel totdeauna, când gândesc la tine,\nSufletul mi-apasă nouri de suspine,\nBucovina mea!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLa mijloc de codru...\n\n\n\nLa mijloc de codru des\nToate păsările ies,\nDin huceag de aluniș,\nLa voiosul luminiș,\nLuminiș de lângă baltă,\nCare-n trestia înaltă\nLegănându-se din unde,\nÎn adâncu-i se pătrunde\nȘi de lună și de soare\nȘi de păsări călătoare,\nȘi de lună și de stele\nȘi de zbor de rândurele\nȘi de chipul dragei mele.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLa moartea principelui Știrbey\n\n\n\nTurnurile mișcă-n doliu a lor inimi de aramă\nȘi un înger cu-aripi negre, cu diademă de spini,\nCu cântarea-i plângătoare lumea mișcă, lumea cheamă,\nPrecum mișcă vântu-n cântec fața mării de senin.\n\nȘi cu ochiul plin de lacrimi națiunea cea română,\nCare are-n mii de inimi sufletul ei tremurând,\nVede cum prin nori se stinge stea cu flacără divină\nȘi aude-n cer un tunet și un gemet pe pământ...\n\nA-ntristării neagră-aripă peste lume se întinde,\nTotul tace, căci durerea este mută ca un gând,\nLumea azi nimic nu vede, ochiu-i nimic nu cuprinde,\nDecât cursu-acelui astru ce se sparge p-un mormânt.\n\nCine-i acvila ce cade? Cine-i stânca ce se sfarmă?\nCine-i leul ce închide cu durere ochii săi?\nCine-i tunetul ce moare umplând lumea de alarmă?...\n- Este domnul României: Barbu Dimitrie Știrbey!...\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLa mormântul lui Aron Pumnul\n\n\n\nÎmbracă-te în doliu, frumoasă Bucovină,\nCu cipru verde-ncinge antică fruntea ta;\nC-acuma din pleiada-ți auroasă și senină\nSe stinse un luceafăr, se stinse o lumină,\nSe stinse-o dalbă stea!\n\nMetalica, vibrânda a clopotelor jale\nVuiește în cadență și sună întristat;\nCăci, ah! geniul mare al deșteptării tale\nPăși, se duse-acuma pe-a nemuririi cale\nȘi-n urmă-i ne-a lăsat!\n\nTe-ai dus, te-ai dus din lume, o! geniu nalt și mare,\nCol? unde te-așteaptă toți îngerii în cor,\nCe-ntoană tainic, dulce a sferelor cântare\nȘi-ți împletesc ghirlande, cununi mirositoare,\nCununi de albe flori!\n\nTe plânge Bucovina, te plânge-n voce tare,\nTe plânge-n tânguire și locul tău natal;\nCăci umbra ta măreață în falnica-i zburare\nO urmă-ncet cu ochiul în tristă lăcrimare\nCe-i simț național!\n\nUrmeze încă-n cale-ți și lacrima duioasă,\nCe junii toți o varsă pe trist mormântul tău,\nUrmeze-ți ea prin zboru-ți în cânturi tânguioase.\nÎn cânturi răsunânde, suspine-armonioase,\nColo, în Eliseu!...\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLa steaua\n\n\n\nLa steaua care-a răsărit\nE-o cale-atât de lungă,\nCă mii de ani i-au trebuit\nLuminii să ne-ajungă.\n\nPoate de mult s-a stins în drum\nÎn depărtări albastre,\nIar raza ei abia acum\nLuci vederii noastre,\n\nIcoana stelei ce-a murit\nÎncet pe cer se suie:\nEra pe când nu s-a zărit,\nAzi o vedem, și nu e.\n\nTot astfel când al nostru dor\nPieri în noapte-adâncă,\nLumina stinsului amor\nNe urmărește încă.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLacul\n\n\n\nLacul codrilor albastru\nNuferi galbeni îl încarcă;\nTresărind în cercuri albe\nEl cutremură o barcă.\n\nȘi eu trec de-a lung de maluri,\nParc-ascult și parc-aștept\nEa din trestii să răsară\nȘi să-mi cadă lin pe piept;\n\nSă sărim în luntrea mică,\nÎngânați de glas de ape,\nȘi să scap din mână cârma,\nȘi lopețile să-mi scape;\n\nSă plutim cuprinși de farmec\nSub lumina blândei lune -\nVântu-n trestii lin foșnească,\nUnduioasa apă sune!\n\nDar nu vine... Singuratic\nÎn zadar suspin și sufăr\nLângă lacul cel albastru\nÎncărcat cu flori de nufăr.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLasă-ți lumea...\n\n\n\nLasă-ți lumea ta uitată,\nMi te dă cu totul mie,\nDe ți-ai da viața toată,\nNime-n lume nu ne știe.\n\nVin' cu mine, rătăcește\nPe cărări cu cotituri,\nUnde noaptea se trezește\nGlasul vechilor păduri.\n\nPrintre crengi scânteie stele,\nFarmec dând cărării strâmte,\nȘi afară doar de ele\nNime-n lume nu ne simte.\n\nPărul tău ți se desprinde\nȘi frumos ți se mai șede,\nNu zi ba de te-oi cuprinde,\nNime-n lume nu ne vede.\n\nTânguiosul bucium sună,\nL-ascultăm cu-atâta drag,\nPe când iese dulcea lună\nDintr-o rariște de fag.\n\nÎi răspunde codrul verde\nFermecat și dureros,\nIară sufletu-mi se pierde\nDupă chipul tău frumos.\n\nTe desfaci c-o dulce silă,\nMai nu vrei și mai te lași,\nOchii tăi sunt plini de milă,\nChip de înger drăgălaș.\n\nIată lacul. Luna plină,\nPoleindu-l, îl străbate;\nEl, aprins de-a ei lumină,\nSimte-a lui singurătate.\n\nTremurând cu unde-n spume,\nÎntre trestie le farmă\nȘi visând o-ntreagă lume\nTot nu poate să adoarmă.\n\nDe-al tău chip el se pătrunde,\nCa oglinda îl alege -\nCe privești zâmbind în unde?\nEști frumoasă, se-nțelege.\n\nÎnălțimile albastre\nPleacă zarea lor pe dealuri,\nArătând privirii noastre\nStele-n ceruri, stele-n valuri.\n\nE-un miros de tei în crânguri,\nDulce-i umbra de răchiți\nȘi suntem atât de singuri\nȘi atât de fericiți!\n\nNumai luna printre ceață\nVarsă apelor văpaie,\nȘi te află strânsă-n brațe,\nDulce dragoste bălaie.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nLuceafărul\n\n\n\nA fost odată ca-n povești,\nA fost ca niciodată.\nDin rude mari împărătești,\nO prea frumoasă fată.\n\nȘi era una la părinți\nȘi mândră-n toate cele,\nCum e Fecioara între sfinți\nȘi luna între stele.\n\nDin umbra falnicelor bolți\nEa pasul și-l îndreaptă\nLângă fereastră, unde-n colț\nLuceafărul așteaptă.\n\nPrivea în zare cum pe mări\nRăsare și străluce,\nPe mișcătoarele cărări\nCorăbii negre duce.\n\nÎl vede azi, îl vede mâini,\nAstfel dorința-i gata;\nEl iar, privind de săptămâni,\nÎi cade draga fată.\n\nCum ea pe coate-și răzima\nVisând ale ei tâmple,\nDe dorul lui și inima\nȘi sufletu-i se împle.\n\nȘi cât de viu s-aprinde el\nÎn orișicare sară,\nSpre umbra negrului castel\nCând ea o să-i apară.\n\n...\n\nȘi pas cu pas pe urma ei\nAlunecă-n odaie,\nȚesând cu recile-i scântei\nO mreajă de văpaie.\n\nȘi când în pat se-ntinde drept\nCopila să se culce,\nI-atinge mâinile pe piept,\nI-nchide geana dulce;\n\nȘi din oglindă luminiș\nPe trupu-i se revarsă,\nPe ochii mari, bătând închiși\nPe fața ei întoarsă.\n\nEa îl privea cu un surâs,\nEl tremura-n oglindă,\nCăci o urma adânc în vis\nDe suflet să se prindă.\n\nIar ea vorbind cu el în somn,\nOftând din greu suspină:\n- O, dulce-al nopții mele domn,\nDe ce nu vii tu? Vină!\n\nCobori în jos, luceafăr blând,\nAlunecând pe-o rază,\nPătrunde-n casă și în gând\nȘi viața-mi luminează!\n\nEl asculta tremurător,\nSe aprindea mai tare\nȘi s-arunca fulgerător,\nSe cufunda în mare;\n\nȘi apa unde-au fost căzut\nÎn cercuri se rotește,\nȘi din adânc necunoscut\nUn mândru tânăr crește.\n\nUșor el trece ca pe prag\nPe marginea ferestei\nȘi ține-n mână un toiag\nÎncununat cu trestii.\n\nPărea un tânăr voievod\nCu păr de aur moale,\nUn vânăt giulgi se-ncheie nod\nPe umerele goale.\n\nIar umbra feței străvezii\nE albă ca de ceară -\nUn mort frumos cu ochii vii\nCe scânteie-n afară.\n\n- Din sfera mea venii cu greu\nCa să-ți urmez chemarea,\nIar cerul este tatăl meu\nȘi mumă-mea e marea.\n\nCa în cămara ta să vin,\nSă te privesc de-aproape,\nAm coborât cu-al meu senin\nȘi m-am născut din ape.\n\nO, vin'! odorul meu nespus,\nȘi lumea ta o lasă;\nEu sunt luceafărul de sus,\nIar tu să-mi fii mireasă.\n\nColo-n palate de mărgean\nTe-oi duce veacuri multe,\nȘi toată lumea-n ocean\nDe tine o s-asculte.\n\n- O, ești frumos, cum numa-n vis\nUn înger se arată,\nDară pe calea ce-ai deschis\nN-oi merge niciodată;\n\nStrăin la vorbă și la port,\nLucești fără de viață,\nCăci eu sunt vie, tu ești mort,\nȘi ochiul tău mă-ngheață.\n\n...\n\nTrecu o zi, trecură trei\nȘi iarăși, noaptea, vine\nLuceafărul deasupra ei\nCu razele-i senine.\n\nEa trebui de el în somn\nAminte să-și aducă\nȘi dor de-al valurilor domn\nDe inim-o apucă:\n\n- Cobori în jos, luceafăr blând,\nAlunecând pe-o rază,\nPătrunde-n casă și în gând\nȘi viața-mi luminează!\n\nCum el din cer o auzi,\nSe stinse cu durere,\nIar ceru-ncepe a roti\nÎn locul unde piere;\n\nÎn aer rumene văpăi\nSe-ntind pe lumea-ntreagă,\nȘi din a chaosului văi\nUn mândru chip se-ncheagă;\n\nPe negre vițele-i de păr\nCoroana-i arde pare,\nVenea plutind în adevăr\nScăldat în foc de soare.\n\nDin negru giulgi se desfășor\nMarmoreele brațe,\nEl vine trist și gânditor\nȘi palid e la față;\n\nDar ochii mari și minunați\nLucesc adânc himeric,\nCa două patimi fără saț\nȘi pline de-ntuneric.\n\n- Din sfera mea venii cu greu\nCa să te-ascult ș-acuma,\nȘi soarele e tatăl meu,\nIar noaptea-mi este muma;\n\nO, vin', odorul meu nespus,\nȘi lumea ta o lasă;\nEu sunt luceafărul de sus,\nIar tu să-mi fii mireasă.\n\nO, vin', în părul tău bălai\nS-anin cununi de stele,\nPe-a mele ceruri să răsai\nMai mândră decât ele.\n\n- O, ești frumos cum numa-n vis\nUn demon se arată,\nDară pe calea ce-ai deschis\nN-oi merge niciodată!\n\nMă dor de crudul tău amor\nA pieptului meu coarde,\nȘi ochii mari și grei mă dor,\nPrivirea ta mă arde.\n\n- Dar cum ai vrea să mă cobor?\nAu nu-nțelegi tu oare,\nCum că eu sunt nemuritor,\nȘi tu ești muritoare?\n\n- Nu caut vorbe pe ales,\nNici știu cum aș începe -\nDeși vorbești pe înțeles,\nEu nu te pot pricepe;\n\nDar dacă vrei cu crezământ\nSă te-ndrăgesc pe tine,\nTu te coboară pe pământ,\nFii muritor ca mine.\n\n- Tu-mi cei chiar nemurirea mea\nÎn schimb pe-o sărutare,\nDar voi să știi asemenea\nCât te iubesc de tare;\n\nDa, mă voi naște din păcat,\nPrimind o altă lege;\nCu vecinicia sunt legat,\nCi voi să mă dezlege.\n\nȘi se tot duce... S-a tot dus.\nDe dragu-unei copile,\nS-a rupt din locul lui de sus,\nPierind mai multe zile.\n\n...\n\nÎn vremea asta Cătălin,\nViclean copil de casă,\nCe umple cupele cu vin\nMesenilor la masă,\n\nUn paj ce poartă pas cu pas\nA-mpărătesii rochii,\nBăiat din flori și de pripas,\nDar îndrăzneț cu ochii,\n\nCu obrăjei ca doi bujori\nDe rumeni, bată-i vina,\nSe furișează pânditor\nPrivind la Cătălina.\n\nDar ce frumoasă se făcu\nȘi mândră, arz-o focul;\nEi, Cătălin, acu-i acu\nCa să-ți încerci norocul.\n\nȘi-n treacăt o cuprinse lin\nÎntr-un ungher degrabă.\n- Da' ce vrei, mări Cătălin?\nIa du-t' de-ți vezi de treabă.\n\n- Ce voi? Aș vrea să nu mai stai\nPe gânduri totdeauna,\nSă râzi mai bine și să-mi dai\nO gură, numai una.\n\n- Dar nici nu știu măcar ce-mi ceri,\nDă-mi pace, fugi departe -\nO, de luceafărul din cer\nM-a prins un dor de moarte.\n\n- Dacă nu știi, ți-aș arăta\nDin bob în bob amorul,\nCi numai nu te mânia,\nCi stai cu binișorul.\n\nCum vânătoru-ntinde-n crâng\nLa păsărele lațul,\nCând ți-oi întinde brațul stâng\nSă mă cuprinzi cu brațul;\n\nȘi ochii tăi nemișcători\nSub ochii mei rămâie...\nDe te înalț de subsuori\nTe-nalță din călcâie;\n\nCând fața mea se pleacă-n jos,\nÎn sus rămâi cu fața,\nSă ne privim nesățios\nȘi dulce toată viața;\n\nȘi ca să-ți fie pe deplin\nIubirea cunoscută,\nCând sărutându-te mă-nclin,\nTu iarăși mă sărută.\n\nEa-l asculta pe copilaș\nUimită și distrasă,\nȘi rușinos și drăgălaș,\nMai nu vrea, mai se lasă,\n\nȘi-i zice-ncet: - Încă de mic\nTe cunoșteam pe tine,\nȘi guraliv și de nimic,\nTe-ai potrivi cu mine...\n\nDar un luceafăr, răsărit\nDin liniștea uitării,\nDă orizon nemărginit\nSingurătății mării;\n\nȘi tainic genele le plec,\nCăci mi le umple plânsul\nCând ale apei valuri trec\nCălătorind spre dânsul;\n\nLucește c-un amor nespus,\nDurerea să-mi alunge,\nDar se înalță tot mai sus,\nCa să nu-l pot ajunge.\n\nPătrunde trist cu raze reci\nDin lumea ce-l desparte...\nÎn veci îl voi iubi și-n veci\nVa rămânea departe...\n\nDe-aceea zilele îmi sunt\nPustii ca niște stepe,\nDar nopțile-s de-un farmec sfânt\nCe nu-l mai pot pricepe.\n\n- Tu ești copilă, asta e...\nHai ș-om fugi în lume,\nDoar ni s-or pierde urmele\nȘi nu ne-or ști de nume,\n\nCăci amândoi vom fi cuminți,\nVom fi voioși și teferi,\nVei pierde dorul de părinți\nȘi visul de luceferi.\n\n...\n\nPorni luceafărul. Creșteau\nÎn cer a lui aripe,\nȘi căi de mii de ani treceau\nÎn tot atâtea clipe.\n\nUn cer de stele dedesubt,\nDeasupra-i cer de stele -\nPărea un fulger ne'ntrerupt\nRătăcitor prin ele.\n\nȘi din a chaosului văi,\nJur împrejur de sine,\nVedea, ca-n ziua cea dentâi,\nCum izvorau lumine;\n\nCum izvorând îl înconjor\nCa niște mări, de-a-notul...\nEl zboară, gând purtat de dor,\nPân' piere totul, totul;\n\nCăci unde-ajunge nu-i hotar,\nNici ochi spre a cunoaște,\nȘi vremea-ncearcă în zadar\nDin goluri a se naște.\n\nNu e nimic și totuși e\nO sete care-l soarbe,\nE un adânc asemene\nUitării celei oarbe.\n\n- De greul negrei vecinicii,\nPărinte, mă dezleagă\nȘi lăudat pe veci să fii\nPe-a lumii scară-ntreagă;\n\nO, cere-mi, Doamne, orice preț\nDar dă-mi o altă soarte,\nCăci tu izvor ești de vieți\nȘi dătător de moarte;\n\nReia-mi al nemuririi nimb\nȘi focul din privire,\nȘi pentru toate dă-mi în schimb\nO oră de iubire...\n\nDin chaos, Doamne,-am apărut\nȘi m-aș întoarce-n chaos...\nȘi din repaos m-am născut,\nMi-e sete de repaos.\n\n- Hyperion, ce din genuni\nRăsai c-o-ntreagă lume,\nNu cere semne și minuni\nCare n-au chip și nume;\n\nTu vrei un om să te socoți\nCu ei să te asameni?\nDar piară oamenii cu toți,\nS-ar naște iarăși oameni.\n\nEi numai doar durează-n vânt\nDeșerte idealuri -\nCând valuri află un mormânt,\nRăsar în urmă valuri;\n\nEi doar au stele cu noroc\nȘi prigoniri de soarte,\nNoi nu avem nici timp, nici loc\nȘi nu cunoaștem moarte.\n\nDin sânul vecinicului ieri\nTrăiește azi ce moare,\nUn soare de s-ar stinge-n cer\nS-aprinde iarăși soare;\n\nPărând pe veci a răsări,\nDin urmă moartea-l paște,\nCăci toți se nasc spre a muri\nȘi mor spre a se naște.\n\nIar tu, Hyperion, rămâi\nOriunde ai apune...\nCere-mi cuvântul meu dentâi -\nSă-ți dau înțelepciune?\n\nVrei să dau glas acelei guri,\nCa dup-a ei cântare\nSă se ia munții cu păduri\nȘi insulele-n mare?\n\nVrei poate-n faptă să arăți\nDreptate și tărie?\nȚi-aș da pământul în bucăți\nSă-l faci împărăție.\n\nÎți dau catarg lângă catarg,\nOștiri spre a străbate\nPământu-n lung și marea-n larg,\nDar moartea nu se poate...\n\nȘi pentru cine vrei să mori?\nÎntoarce-te, te-ndreaptă\nSpre-acel pământ rătăcitor\nȘi vezi ce te așteaptă.\n\n...\n\nÎn locul lui menit din cer\nHyperion se-ntoarse\nȘi, ca și-n ziua cea de ieri,\nLumina și-o revarsă.\n\nCăci este sara-n asfințit\nȘi noaptea o să-nceapă;\nRăsare luna liniștit\nȘi tremurând din apă\n\nȘi umple cu-ale ei scântei\nCărările din crânguri.\nSub șirul lung de mândri tei\nȘedeau doi tineri singuri:\n\n- O, lasă-mi capul meu pe sân,\nIubito, să se culce\nSub raza ochiului senin\nȘi negrăit de dulce;\n\nCu farmecul luminii reci\nGândirile străbate-mi,\nRevarsă liniște de veci\nPe noaptea mea de patimi.\n\nȘi de asupra mea rămâi\nDurerea mea de-o curmă,\nCăci ești iubirea mea dentâi\nȘi visul meu din urmă.\n\nHyperion vedea de sus\nUimirea-n a lor față:\nAbia un braț pe gât i-a pus\nȘi ea l-a prins în brațe...\n\nMiroase florile-argintii\nȘi cad, o dulce ploaie,\nPe creștetele-a doi copii\nCu plete lungi, bălaie.\n\nEa, îmbătată de amor,\nRidică ochii. Vede\nLuceafărul. Și-ncetișor\nDorințele-i încrede:\n\n- Cobori în jos, luceafăr blând,\nAlunecând pe-o rază,\nPătrunde-n codru și în gând,\nNorocu-mi luminează!\n\nEl tremură ca alte dăți\nÎn codri și pe dealuri,\nCălăuzind singurătăți\nDe mișcătoare valuri;\n\nDar nu mai cade ca-n trecut\nÎn mări din tot înaltul:\n- Ce-ți pasă ție, chip de lut,\nDac-oi fi eu sau altul?\n\nTrăind în cercul vostru strâmt\nNorocul vă petrece,\nCi eu în lumea mea mă simt\nNemuritor și rece.\n\n1883, aprilie\n\n\n\n\n\n"
    },
    {
        "Text": "\n\nMihai Eminescu\n\n\n\n\nMai am un singur dor\n\n\n\nMai am un singur dor:\nÎn liniștea serii\nSă mă lăsați să mor\nLa marginea mării;\n\nSă-mi fie somnul lin\nȘi codrul aproape,\nPe-ntinsele ape\nSă am un cer senin.\n\nNu-mi trebuie flamuri,\nNu voi sicriu bogat,\nCi-mi împletiți un pat\nDin tinere ramuri.\n\nȘi nime-n urma mea\nNu-mi plângă la creștet,\nDoar toamna glas să dea\nFrunzișului veșted.\n\nPe când cu zgomot cad\nIzvoarele-ntruna,\nAlunece luna\nPrin vârfuri lungi de brad.\n\nPătrunză talanga\nAl serii rece vânt,\nDeasupră-mi teiul sfânt\nSă-și scuture creanga.\n\nCum n-oi mai fi pribeag\nDe-atunci înainte,\nM-or troieni cu drag\nAduceri aminte.\n\nLuceferi, ce răsar\nDin umbră de cetini,\nFiindu-mi prieteni,\nO să-mi zâmbească iar.\n\nVa geme de patemi\nAl mării aspru cânt...\nCi eu voi fi pământ\nÎn singurătate-mi.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nMănușa\n\n\n\n(după Fr. Schiller)\n\nLâng-a leilor grădină regele Francisc așteaptă,\nCa să vază cum s-o-ncinge între fiare lupta dreaptă.\nÎmprejur cei mari ai țării și ai sfatului s-adună.\nPe balconul nalt se-nșiră dame-n veselă cunună.\n\nRegele dă semn cu mâna, sare-o poartă din țâțâne\nȘi un leu iese în față, cumpătat, cu pasuri line,\nMut se uită împrejuru-i, cască lung, și a lui coamă\nScuturând-o, își întinde mușchii și s-așează jos.\n\nRegele un semn mai face, se deschide-o altă poartă\nȘi dintr-însa se repede\nC-un sălbatec salt un tigru, care când pe leu îl vede\nMuge tare,\nCoada roată o-nvârtește,\nScoate limba,\nSperios însă pe leu într-un cerc îl ocolește,\nSforăie înverșunat,\nApoi mormăind se-ntinde\nLângă el.\n\nRegele mai face-un semn,\nȘi pe două porți deschise\nSe azvârl doi leoparzi,\nCe cu poftă inimoasă de-a lupta se și aruncă\nPeste tigru.\nDar acesta îi apucă în cumplitele lui gheare -\nLeul muge,\nSe ridică în picioare,\nFiarele se-nfiorează,\nȘi-mprejur, arzând de dorul de-a se sfâșia-ntre ele,\nSe așează.\n\nO frumoasă mână scapă de pe margine de-altan\nO mănușă, drept la mijloc, între tigru și-ntre leu;\nIară dama, Cunigunda, zise-atunci, bătându-și joc,\nCavalerului Delorges:\n\"Dac-amorul ți-e fierbinte cum te juri în orice oară,\nSă te văz,\nMergi, mănușa de-mi ridică!\"\n\nCavaleru-aleargă, iute se coboară\nÎn grozava prejmuire, calcă sigur, fără frică,\nDin mijlocu-acelor monștri,\nCu-a lui degete-ndrăznețe el mănușa de-o ridică.\nCu mirare și cu groază\nDamele și cavalerii l-au privit,\nÎnsă foarte liniștit\nEl mănușa o aduce înapoi.\nDe-a lui laudă răsună orice gură,\nCunigunda îl privește cu o gingașă căldură,\nCe-i promite că norocu-i e aproape. -\nDar mănușa el în față i-o aruncă:\n\"Doamna mea, o mulțumire ca aceasta n-o mai voi!\"\nȘi-o lăsă numaidecât.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nMelancolie\n\n\n\nPărea că printre nouri s-a fost deschis o poartă,\nPrin care trece albă regina nopții moartă.\nO, dormi, o, dormi în pace printre făclii o mie\nȘi în mormânt albastru și-n pânze argintie,\nÎn mausoleu-ți mândru, al cerurilor arc,\n\nTu adorat și dulce al nopților monarc!\nBogată în întinderi stă lumea-n promoroacă,\nCe sate și câmpie c-un luciu văl îmbracă;\nVăzduhul scânteiază și ca unse cu var\nLucesc zidiri, ruine pe câmpul solitar.\n\nȘi țintirimul singur cu strâmbe cruci veghează,\nO cucuvaie sură pe una se așează,\nClopotnița trosnește, în stâlpi izbește toaca,\nȘi străveziul demon prin aer când să treacă,\nAtinge-ncet arama cu zimții-aripei sale\nDe-auzi din ea un vaier, un aiurit de jale.\n\nBiserica-n ruină\nStă cuvioasă, tristă, pustie și bătrână,\nȘi prin ferestre sparte, prin uși țiuie vântul -\nSe pare că vrăjește și că-i auzi cuvântul -\nNăuntrul ei pe stâlpii-i, pereți, iconostas,\nAbia conture triste și umbre au rămas;\nDrept preot toarce-un greier un gând fin și obscur,\nDrept dascăl toacă cariul sub învechitul mur.\n\n. . . . . . . . . . . . . . . . . . . . .\n\nCredința zugrăvește icoanele-n biserici -\nȘi-n sufletu-mi pusese poveștile-i feerici,\nDar de-ale vieții valuri, de al furtunii pas\nAbia conture triste și umbre-au mai rămas.\nÎn van mai caut lumea-mi în obositul creier,\nCăci răgușit, tomnatec, vrăjește trist un greier;\nPe inima-mi pustie zadarnic mâna-mi țiu,\nEa bate ca și cariul încet într-un sicriu.\n\nȘi când gândesc la viața-mi, îmi pare că ea cură\nÎncet repovestită de o străină gură,\nCa și când n-ar fi viața-mi, ca și când n-aș fi fost.\nCine-i acel ce-mi spune povestea pe de rost\nDe-mi țin la el urechea - și râd de câte-ascult\nCa de dureri străine?... Parc-am murit de mult.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nMisterele nopții\n\n\n\nCând din stele auroase\nNoaptea vine-ncetișor,\nCu-a ei umbre suspinânde,\nCu-a ei silfe șopotinde\nCu-a ei vise de amor;\n\nCâte inimi în plăcere\nÎi resaltă ușurel!\nDar pe câte dureroase\nCântu-i mistic le apasă,\nCântu-i blând, încetinel.\n\nDouă umbre, albicioase\nCa și fulgii de ninsori,\nRazele din alba lună\nMi le torc, mi le-mpreună\nPentru-ntregul viitor;\n\nIar doi îngeri cântă-n plângeri,\nPlâng în noapte dureros,\nȘi se sting ca două stele,\nCare-n nuntă, ușurele,\nSe cunun căzânde jos.\n\nÎntr-un cuib de turturele\nCa și fluturii de-ușor\nSaltă Eros nebunește,\nÎl desmiardă, l-încălzește\nCu un vis de tainic dor;\n\nIar în norul de profume\nDouă suflete de flori\nLe desparte-al nopții mire\nCu fantastica-i șoptire,\nLe resfiră, până mor.\n\nCând pe stele aurie\nNoaptea doarme ușurel,\nCâte inime râzânde,\nDar pe câte suspinânde\nLe delasă-ncetinel!\n\nDar așa ne e destinul,\nVitreg prea adeseori,\nUnui lumea i-acordează,\nIar pe altul îl botează\nCu-a lui rouă de plânsori.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nMortua est!\n\n\n\nFăclie de veghe pe umezi morminte,\nUn sunet de clopot în orele sfinte,\nUn vis ce își moaie aripa-n amar,\nAstfel ai trecut de al lumii hotar.\n\nTrecut-ai când ceru-i câmpie senină,\nCu râuri de lapte și flori de lumină,\nCând norii cei negri par sombre palate,\nDe luna regină pe rând vizitate.\n\nTe văd ca o umbră de-argint strălucită,\nCu-aripi ridicate la ceruri pornită,\nSuind, palid suflet, a norilor schele,\nPrin ploaie de raze, ninsoare de stele.\n\nO rază te-nalță, un cântec te duce,\nCu brațele albe pe piept puse cruce,\nCând torsul s-aude l-al vrăjilor caier\nArgint e pe ape și aur în aer.\n\nVăd sufletu-ți candid prin spațiu cum trece;\nPrivesc apoi lutul rămas... alb și rece,\nCu haina lui lungă culcat în sicriu,\nPrivesc la surâsu-ți rămas încă viu -\n\nȘi-ntreb al meu suflet rănit de-ndoială,\nDe ce-ai murit, înger cu fața cea pală?\nAu nu ai fost jună, n-ai fost tu frumoasă?\nTe-ai dus spre a stinge o stea radioasă?\n\nDar poate acolo să fie castele\nCu arcuri de aur zidite din stele,\nCu râuri de foc și cu poduri de-argint,\nCu țărmuri de smirnă, cu flori care cânt;\n\nSă treci tu prin ele, o sfântă regină,\nCu păr lung de raze, cu ochi de lumină,\nÎn haină albastră stropită cu aur,\nPe fruntea ta pală cunună de laur.\n\nO, moartea e-un chaos, o mare de stele,\nCând viața-i o baltă de vise rebele;\nO, moartea-i un secol cu sori înflorit,\nCând viața-i un basmu pustiu și urât. -\n\nDar poate... o! capu-mi pustiu cu furtune,\nGândirile-mi rele sugrum' cele bune...\nCând sorii se sting și când stelele pică,\nÎmi vine a crede că toate-s nimică.\n\nSe poate ca bolta de sus să se spargă,\nSă cadă nimicul cu noaptea lui largă,\nSă văd cerul negru că lumile-și cerne\nCa prăzi trecătoare a morții eterne...\n\nȘ-atunci de-a fi astfel... atunci în vecie\nSuflarea ta caldă ea n-o să învie,\nAtunci graiu-ți dulce în veci este mut...\nAtunci acest înger n-a fost decât lut.\n\nȘi totuși, țărână frumoasă și moartă,\nDe racla ta razim eu harfa mea spartă\nȘi moartea ta n-o plâng, ci mai fericesc\nO rază fugită din chaos lumesc.\n\nȘ-apoi... cine știe de este mai bine\nA fi sau a nu fi... dar știe oricine\nCă ceea ce nu e, nu simte dureri,\nȘi multe dureri-s, puține plăceri.\n\nA fi? Nebunie și tristă și goală;\nUrechea te minte și ochiul te-nșală;\nCe-un secol ne zice ceilalți o deszic.\nDecât un vis sarbăd, mai bine nimic.\n\nVăd vise-ntrupate gonind după vise,\nPân' dau în morminte ce-așteaptă deschise,\nȘi nu știu gândirea-mi în ce o să stâng:\nSă râd ca nebunii? Să-i blestem? Să-i plâng?\n\nLa ce?... Oare totul nu e nebunie?\nAu moartea ta, înger, de ce fu să fie?\nAu e sens în lume? Tu chip zâmbitor,\nTrăit-ai anume ca astfel să mori?\n\nDe e sens într-asta, e-ntors și ateu,\nPe palida-ți frunte nu-i scris Dumnezeu.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nNu mă înțelegi\n\n\n\nÎn ochii mei acuma nimic nu are preț\nCa taina ce ascunde a tale frumuseți;\nCăci pentru care altă minune decât tine\nMi-aș risipi o viață de cugetări senine\nPe basme și nimicuri, cuvinte cumpănind,\nCu pieritorul sunet al lor să te cuprind,\nÎn lanțuri de imagini duiosul vis să-l ferec,\nSă-mpiedec umbra-i dulce de-a merge-n întunerec.\n\n. . . . . . . . . . . . . . . . . . . . . .\n\nȘi azi când a mea minte, a farmecului roabă,\nDin orișice durere îți face o podoabă,\nȘi când răsai nainte-mi ca marmura de clară,\nCând ochiul tău cel mândru străluce în afară,\nÎntunecând privirea-mi, de nu pot să văd încă\nCe-adânc trecut de gânduri e-n noaptea lui adâncă,\nAzi când a mea iubire e-atâta de curată\nCa farmecul de care tu ești împresurată,\nCa setea cea eternă ce-o au dupăolaltă\nLumina de-ntunerec și marmura de daltă,\nCând dorul meu e-atâta de-adânc și-atât de sfânt\nCum nu mai e nimica în cer și pe pământ,\nCând e o-namorare de tot ce e al tău,\nDe-un zâmbet, de-un cutremur, de bine și de rău,\nCând ești enigma însăși a vieții mele-ntregi...\nAzi văd din a ta vorbă că nu mă înțelegi!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nNoaptea...\n\n\n\nNoaptea potolit și vânăt arde focul în cămin;\nDintr-un colț pe-o sofă roșă eu în fața lui privesc,\nPân' ce mintea îmi adoarme, pân' ce genele-mi clipesc;\nLumânarea-i stinsă-n casă... somnu-i cald, molatic, lin.\n\nAtunci tu prin întuneric te apropii surâzândă,\nAlbă ca zăpada iernei, dulce ca o zi de vară;\nPe genunchi îmi șezi, iubito, brațele-ți îmi înconjoară\nGâtul... iar tu cu iubire privești fața mea pălindă.\n\nCu-ale tale brațe albe, moi, rotunde, parfumate,\nTu grumazul mi-l înlănțui, pe-al meu piept capul ți-l culci;\nȘ-apoi ca din vis trezită, cu mâinuțe albe, dulci,\nDe pe fruntea mea cea tristă tu dai vițele-ntr-o parte.\n\nNetezești încet și leneș fruntea mea cea liniștită\nȘi gândind că dorm, șireato, apeși gura ta de foc\nPe-ai mei ochi închiși ca somnul și pe frunte-mi în mijloc\nȘi surâzi, cum râde visul într-o inimă-ndrăgită.\n\nO! desmiardă, pân' ce fruntea-mi este netedă și lină,\nO! desmiardă, pân-ești jună ca lumina cea din soare,\nPân-ești clară ca o rouă, pân-ești dulce ca o floare,\nPân' nu-i fața mea zbârcită, pân' nu-i inima bătrână.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nNu voi mormânt bogat\n\n\n\nNu voi mormânt bogat,\nCântare și flamuri,\nCi-mi împletiți un pat\nDin tinere ramuri.\n\nȘi nime-n urma mea\nNu-mi plângă la creștet,\nFrunzișului veșted\nDoar vântul glas să-i dea.\n\nÎn liniștea serii\nSă mă-ngropați, pe când\nTrec stoluri greu zburând\nLa marginea mării.\n\nSă-mi fie somnul lin\nȘi codrul aproape,\nLucească cer senin\nEternelor ape,\n\nCare din văi adânci\nSe-nalță la maluri,\nCu brațe de valuri\nS-ar atârna de stânci -\n\nȘi murmură-ntruna\nCând spumegând recad,\nIar pe păduri de brad\nAlunece luna.\n\nReverse dulci scântei\nAtotștiutoarea,\nDeasupră-mi crengi de tei\nSă-și scuture floarea.\n\nNemaifiind pribeag\nDe-atunci înainte,\nAduceri aminte\nM-or coperi cu drag\n\nȘi stinsele patemi\nLe-or troieni căzând,\nUitarea întinzând\nPe singurătate-mi.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nNumai poetul\n\n\n\nLumea toată-i trecătoare,\nOamenii se trec și mor\nCa și miile de unde,\nCa un suflet le pătrunde,\nTreierând necontenit\nSânul mării infinit.\nNumai poetul,\nCa păsări ce zboară\nDeasupra valurilor,\nTrece peste nemărginirea timpurilui:\nÎn ramurile gândului,\nÎn sfintele lunci,\nUnde păsări ca el\nSe-ntrec în cântări.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nO, mamă...\n\n\n\nO, mamă, dulce mamă, din negură de vremi\nPe freamătul de frunze la tine tu mă chemi;\nDeasupra criptei negre a sfântului mormânt\nSe scutură salcâmii de toamnă și de vânt,\nSe bat încet din ramuri, îngână glasul tău...\nMereu se vor tot bate, tu vei dormi mereu.\n\nCând voi muri, iubito, la creștet să nu-mi plângi;\nDin teiul sfânt și dulce o ramură să frângi,\nLa capul meu cu grijă tu ramura s-o-ngropi,\nAsupra ei să cadă a ochilor tăi stropi;\nSimți-o-voi odată umbrind mormântul meu...\nMereu va crește umbra-i, eu voi dormi mereu.\n\nIar dacă împreună va fi ca să murim,\nSă nu ne ducă-n triste zidiri de țintirim,\nMormântul să ni-l sape la margine de râu,\nNe pună-n încăperea aceluiași sicriu;\nDe-a pururea aproape vei fi de sânul meu...\nMereu va plânge apa, noi vom dormi mereu.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nO, rămâi\n\n\n\n\"O, rămâi, rămâi la mine,\nTe iubesc atât de mult!\nAle tale doruri toate\nNumai eu știu să le-ascult;\n\nÎn al umbrei întuneric\nTe asamăn unui prinț,\nCe se uit-adânc în ape\nCu ochi negri și cuminți;\n\nȘi prin vuietul de valuri,\nPrin mișcarea naltei ierbi,\nEu te fac s-auzi în taină\nMersul cârdului de cerbi;\n\nEu te văd răpit de farmec\nCum îngâni cu glas domol,\nÎn a apei strălucire\nÎntinzând piciorul gol\n\nȘi privind în luna plină\nLa văpaia de pe lacuri,\nAnii tăi se par ca clipe,\nClipe dulci se par ca veacuri.\"\n\nAstfel zise lin pădurea,\nBolți asupră-mi clătinând;\nȘuieram l-a ei chemare\nȘ-am ieșit în câmp râzând.\n\nAstăzi chiar de m-aș întoarce\nA-nțelege n-o mai pot...\nUnde ești, copilărie,\nCu pădurea ta cu tot?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nOdă (în metru antic)\n\n\n\nNu credeam să-nvăț a muri vrodată;\nPururi tânăr, înfășurat în manta-mi,\nOchii mei nălțam visători la steaua\nSingurătății.\n\nCând deodată tu răsăriși în cale-mi,\nSuferință tu, dureros de dulce...\nPân-în fund băui voluptatea morții\nNe'ndurătoare.\n\nJalnic ard de viu chinuit ca Nessus.\nOri ca Hercul înveninat de haina-i;\nFocul meu a-l stinge nu pot cu toate\nApele mării.\n\nDe-al meu propriu vis, mistuit mă vaiet,\nPe-al meu propriu rug, mă topesc în flăcări...\nPot să mai re'nviu luminos din el ca\nPasărea Phoenix?\n\nPiară-mi ochii turburători din cale,\nVino iar în sân, nepăsare tristă;\nCa să pot muri liniștit, pe mine\nMie redă-mă!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPajul Cupidon...\n\n\n\nPajul Cupidon, vicleanul,\nMult e rău și alintat,\nCu copii se hârjonește,\nIar la dame doarme-n pat.\n\nDe lumină ca tâlharii\nSe ferește binișor,\nPe ferești se suie noaptea\nDibuind încetișor;\n\nCordeluțe și nimicuri,\nIată toate-a lui averi...\nDarnic când nu vrei nici una\nȘi zgârcit dacă le ceri.\n\nÎn volumul ros de molii\nCauți noaptea adevăr\nȘi-ntâlnești lipită-n file\nVița-i galbenă de păr.\n\nEl dă gânduri ne'nțelese\nVrâstei crude și necoapte,\nCu icoane luminoase\nO îngână-ntreaga noapte.\n\nCând de-o sete sufletească\nE cuprinsă fata mică -\nA dormit cu ea alături\nCa doi pui de turturică.\n\nE sfios ca și copiii,\nDar zâmbirea-i e vicleană;\nDară galeși îi sunt ochii\nCa și ochii de vădană.\n\nGât și umere frumoase,\nSânuri albe și rotunde\nEl le ține-mbrățișate\nȘi cu mâinile le-ascunde.\n\nDe te rogi frumos de dânsul,\nÎndestul e de hain\nVălul alb de peste toate\nSă-l înlăture puțin.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPe aceeași ulicioară...\n\n\n\nPe aceeași ulicioară\nBate luna în ferești,\nNumai tu de după gratii\nVecinic nu te mai ivești!\n\nȘi aceiași pomi în floare\nCrengi întind peste zaplaz,\nNumai zilele trecute\nNu le fac să fie azi.\n\nAltul este al tău suflet,\nAlții ochii tăi acum,\nNumai eu, rămas același,\nBat mereu același drum.\n\nAh, subțire și gingașă\nTu pășeai încet, încet,\nDulce îmi veneai în umbra\nTăinuitului boschet\n\nȘi lăsându-te la pieptu-mi,\nNu știam ce-i pe pământ,\nNe spuneam atât de multe\nFăr-a zice un cuvânt.\n\nSărutări erau răspunsul\nLa-ntrebări îndeosebi,\nȘi de alte cele-n lume\nN-aveai vreme să întrebi.\n\nȘi în farmecul vieții-mi\nNu știam că-i tot aceea\nDe te razimi de o umbră\nSau de crezi ce-a zis femeia.\n\nVântul tremură-n perdele\nAstăzi ca și alte dăți,\nNumai tu de după ele\nVecinic nu te mai arăți!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPe lângă plopii fără soț...\n\n\n\nPe lângă plopii fără soț\nAdesea am trecut;\nMă cunoșteau vecinii toți -\nTu nu m-ai cunoscut.\n\nLa geamul tău ce strălucea\nPrivii atât de des;\nO lume toată-nțelegea -\nTu nu m-ai înțeles.\n\nDe câte ori am așteptat\nO șoaptă de răspuns!\nO zi din viață să-mi fi dat,\nO zi mi-era de-ajuns;\n\nO oră să fi fost amici,\nSă ne iubim cu dor,\nS-ascult de glasul gurii mici\nO oră, și să mor.\n\nDându-mi din ochiul tău senin\nO rază dinadins,\nÎn calea timpilor ce vin\nO stea s-ar fi aprins;\n\nAi fi trăit în veci de veci\nȘi rânduri de vieți,\nCu ale tale brațe reci\nÎnmărmureai măreț,\n\nUn chip de-a pururi adorat\nCum nu mai au perechi\nAcele zâne ce străbat\nDin timpurile vechi.\n\nCăci te iubeam cu ochi păgâni\nȘi plini de suferinți,\nCe mi-i lăsară din bătrâni\nPărinții din părinți.\n\nAzi nici măcar îmi pare rău\nCă trec cu mult mai rar,\nCă cu tristețe capul tău\nSe-ntoarce în zadar,\n\nCăci azi le semeni tuturor\nLa umblet și la port,\nȘi te privesc nepăsător\nC-un rece ochi de mort.\n\nTu trebuia să te cuprinzi\nDe acel farmec sfânt\nȘi noaptea candelă s-aprinzi\nIubirii pe pământ.\n\n1883, 28 August / 9 Septembrie\n\n\n\n\n\n"
    },
    {
        "Text": "\n\nMihai Eminescu\n\n\n\n\nPeste vârfuri\n\n\n\nPeste vârfuri trece lună,\nCodru-și bate frunza lin,\nDintre ramuri de arin\nMelancolic cornul sună.\n\nMai departe, mai departe,\nMai încet, tot mai încet,\nSufletu-mi nemângâiet\nÎndulcind cu dor de moarte.\n\nDe ce taci, când fermecată\nInima-mi spre tine-ntorn?\nMai suna-vei, dulce corn,\nPentru mine vre odată?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPoet\n\n\n\nSă torni la rime rele,\nCu dactile în galopuri,\nCu gândiri nemistuite\nSă negrești mai multe topuri;\n\nȘi când vezi vreo femeie\nSă te-nchini pân’la pământ\nȘi de-a sta ca să-ți vorbească\nSă înghiți orice cuvânt;\n\nNespălat, neras să umbli,\nȘi rufos și deșuchet -\nToate-acestea împreună\nTe-arat-a fi poet.\n\n1876\n\n\n\n\n\n"
    },
    {
        "Text": "\n\nMihai Eminescu\n\n\n\n\nPovestea codrului\n\n\n\nÎmpărat slăvit e codrul,\nNeamuri mii îi cresc sub poale,\nToate înflorind din mila\nCodrului, Măriei sale.\n\nLună, Soare și Luceferi\nEl le poartă-n a lui herb,\nÎmprejuru-i are dame\nȘi curteni din neamul Cerb.\n\nCrainici, iepurii cei repezi\nPurtători îi sunt de vești,\nFilomele-i țin orchestrul\nȘi izvoare spun povești.\n\nPeste flori, ce cresc în umbră,\nLângă ape pe potici,\nVezi bejănii de albine,\nArmii grele de furnici...\n\nHai și noi la craiul, dragă,\nȘi să fim din nou copii,\nCa norocul și iubirea\nSă ne pară jucării.\n\nMi-a părea cum că natura\nToată mintea ei și-a pus,\nDecât orișice păpușă\nSă te facă mai presus;\n\nAmândoi vom merge-n lume\nRătăciți și singurei,\nNe-om culca lângă izvorul\nCe răsare sub un tei;\n\nAdormi-vom, troieni-va\nTeiul floarea-i peste noi,\nȘi prin somn auzi-vom bucium\nDe la stânele de oi.\n\nMai aproape, mai aproape\nNoi ne-om strânge piept la piept...\nO, auzi cum cheam-acuma\nCraiul sfatu-i înțelept!\n\nPeste albele izvoare\nLuna bate printre ramuri,\nÎmprejuru-ne s-adună\nAle Curții mândre neamuri:\n\nCaii mării, albi ca spuma,\nBouri nalți cu steme-n frunte,\nCerbi cu coarne rămuroase\nCiute sprintene de munte -\n\nȘi pe teiul nostru-ntreabă:\nCine suntem, stau la sfaturi,\nIară gazda noastră zice,\nDându-și ramurile-n laturi:\n\n- O, priviți-i cum visează\nVisul codrului de fagi!\nAmândoi ca-ntr-o poveste\nEi își sunt așa de dragi!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPovestea teiului\n\n\n\n- Blanca, știi că din iubire\nFăr' de lege te-ai născut;\nAm jurat de la-nceput\nPe Hristos să-l iei de mire!\n\nÎmbrăcându-te-n veșmântu-i,\nLepădând viața lumii,\nVei spăși greșala mumii\nȘi de-o crimă tu mă mântui.\n\n- Traiul lumii, dragă tată,\nCine vor, aceia lese-l,\nDară sufletul mi-e vesel,\nTinerețea luminată;\n\nDanțul, muzica, pădurea,\nPe acestea le-ndrăgii,\nNu chiliile pustii\nUnde plângi, gândind aiurea!\n\n- Știu mai bine ce-ți priește,\nCum am spus, așa rămâne;\nPentru drumul cel de mâine\nDe cu azi te pregătește!\n\nMâna Ea la ochi și-o ține,\nToate mințile-și adună,\nSă ia lumea-n cap, nebună,\nParc-atâta-i mai rămâne.\n\nCalu-i alb, un bun tovarăș,\nÎnșeuat așteapt-afară,\nEa picioru-l pune-n scară\nȘi la codru pleacă iarăși.\n\nSara vine din ariniști,\nCu miroase o îmbată,\nCerul stelele-și arată,\nSolii dulci ai lungii liniști.\n\nDar prin codri ea pătrunde\nLângă teiul vechi și sfânt,\nCe cu flori pân-în pământ\nUn izvor vrăjit ascunde.\n\nÎngânat de glas de ape\nCânt-un corn cu-nduioșare\nTot mai tare și mai tare,\nMai aproape, mai aproape;\n\nIar izvorul, prins de vrajă,\nRăsărea, sunând din valuri -\nSus în codri de pe dealuri\nLuna blândă ține strajă. -\n\nCa din farmec Ea tresare,\nȘi privind uimită-n lături,\nVede-un tânăr chiar alături,\nPe-un cal negru e călare...\n\nOare ochii ei o mint,\nSau aievea-i, adevăru-i?\nFlori de tei el are-n păru-i\nȘi la șold un corn de-argint.\n\nEa privi atunci în jos,\nTrece mâna pe la tâmple,\nIară inima-i se umple\nDe un farmec dureros.\n\nEl se da tot mai aproape\nȘi cerșea copilărește;\nAl ei suflet se răpește\nDe închide-a ei pleoape.\n\nCu o mână îl respinge,\nDar se simte prinsă-n brațe,\nDe-o durere, de-o dulceață\nPieptul, inima-i se strânge.\n\nAr striga... și nu se-ndură,\nCapu-i cade pe-a lui umăr,\nSărutări fără de număr\nEl îi soarbe de pe gură;\n\nO desmiardă ș-o întreabă,\nIar ea fața și-o ascunde,\nȘi așa de-ncet răspunde\nCu o voce dulce, slabă.\n\nTot alături călăresc,\nNu au grija nimănuia,\nȘi de dragi unul altuia\nEi din ochi se prăpădesc;\n\nSe tot duc, se duc mereu,\nTrec în umbră, pier în vale,\nIară cornul plin de jale\nSună dulce, sună greu.\n\nBlându-i sunet se împarte\nPeste văi împrăștiet,\nMai încet, tot mai încet,\nMai departe... mai departe...\n\nSus în brazii de pe dealuri\nLuna-n urmă ține strajă,\nIar izvorul, prins de vrajă,\nRăsărea sunând din valuri.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nPrin nopti tăcute\n\n\n\n                    Prin nopti tacute,\n                    Prin lunce mute,\n                    Prin vantul iute,\n                    Aud un glas;\n                    Din nor ce trece,\n                    Din luna rece,\n                    Din visuri sece,\n                    Vad un obraz.\n\n                    Lumea senina,\n                    Luna cea plina,\n                    Si marea lina\n                    Icoana-i sunt;\n                    Ochiu-mi o cata\n                    In lumea lata.\n                    Cu mintea beata\n                    Eu plang si cânt.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nRevedere\n\n\n\n- Codrule, codruțule,\nCe mai faci, drăguțule,\nCă de când nu ne-am văzut\nMultă vreme au trecut\nȘi de când m-am depărtat,\nMultă lume am umblat.\n\n- Ia, eu fac ce fac de mult,\nIarna viscolu-l ascult,\nCrengile-mi rupându-le,\nApele-astupându-le,\nTroienind cărările\nȘi gonind cântările;\nȘi mai fac ce fac de mult,\nVara doina mi-o ascult\nPe cărarea spre izvor\nCe le-am dat-o tuturor,\nUmplându-și cofeile,\nMi-o cântă femeile.\n\n- Codrule cu râuri line,\nVreme trece, vreme vine,\nTu din tânăr precum ești\nTot mereu întinerești.\n\n- Ce mi-i vremea, când de veacuri\nStele-mi scânteie pe lacuri,\nCă de-i vremea rea sau bună,\nVântu-mi bate, frunza-mi sună;\nȘi de-i vremea bună, rea,\nMie-mi curge Dunărea.\nNumai omu-i schimbător,\nPe pământ rătăcitor,\nIar noi locului ne ținem,\nCum am fost așa rămânem:\nMarea și cu râurile,\nLumea cu pustiurile,\nLuna și cu soarele,\nCodrul cu izvoarele.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nRugăciunea unui dac\n\n\n\nPe când nu era moarte, nimic nemuritor,\nNici sâmburul luminii de viață dătător,\nNu era azi, nici mâine, nici ieri, nici totdeuna,\nCăci unul erau toate și totul era una;\nPe când pământul, cerul, văzduhul, lumea toată\nErau din rândul celor ce n-au fost niciodată,\nPe-atunci erai Tu singur, încât mă-ntreb în sine-mi:\nAu cine-i zeul cărui plecăm a noastre inemi?\n\nEl singur zeu stătut-au nainte de-a fi zeii\nȘi din noian de ape puteri au dat scânteii,\nEl zeilor dă suflet și lumii fericire,\nEl este-al omenimei izvor de mântuire:\nSus inimile voastre! Cântare aduceți-i,\nEl este moartea morții și învierea vieții!\n\nȘi el îmi dete ochii să văd lumina zilei,\nȘi inima-mi umplut-au cu farmecele milei,\nÎn vuietul de vânturi auzit-am al lui mers\nȘi-n glas purtat de cântec simții duiosu-i viers,\nȘi tot pe lângă-acestea cerșesc înc-un adaos:\nSă-ngăduie intrarea-mi în vecinicul repaos!\n\nSă blesteme pe-oricine de mine-o avea milă,\nSă binecuvânteze pe cel ce mă împilă,\nS-asculte orice gură, ce-ar vrea ca să mă râdă,\nPuteri să puie-n brațul ce-ar sta să mă ucidă,\nȘ-acela între oameni devină cel întâi\nCe mi-a răpi chiar piatra ce-oi pune-o căpătâi.\n\nGonit de toată lumea prin anii mei să trec,\nPân' ce-oi simți că ochiu-mi de lacrime e sec,\nCă-n orice om din lume un dușman mi se naște,\nC-ajung pe mine însumi a nu mă mai cunoaște,\nCă chinul și durerea simțirea-mi a-mpietrit-o,\nCă pot să-mi blestem mama, pe care am iubit-o -\nCând ura cea mai crudă mi s-a părea amor...\nPoate-oi uita durerea-mi și voi putea să mor.\n\nStrăin și făr' de lege de voi muri - atunce\nNevrednicu-mi cadavru în uliță l-arunce,\nȘ-aceluia, Părinte, să-i dai coroană scumpă,\nCe-o să asmuțe câinii, ca inima-mi s-o rumpă,\nIar celui ce cu pietre mă va izbi în față,\nÎndură-te, stăpâne, și dă-i pe veci viață!\n\nAstfel numai, Părinte, eu pot să-ți mulțumesc\nCă tu mi-ai dat în lume norocul să trăiesc.\nSă cer a tale daruri, genunchi și frunte nu plec,\nSpre ură și blestemuri aș vrea să te înduplec,\nSă simt că de suflarea-ți suflarea mea se curmă\nȘi-n stingerea eternă dispar fără de urmă!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nS-a dus amorul...\n\n\n\nS-a dus amorul, un amic\nSupus amândurora,\nDeci cânturilor mele zic\nAdio tuturora.\n\nUitarea le închide-n scrin\nCu mâna ei cea rece,\nȘi nici pe buze nu-mi mai vin,\nȘi nici prin gând mi-or trece.\n\nAtâta murmur de izvor,\nAtât senin de stele,\nȘi un atât de trist amor\nAm îngropat în ele!\n\nDin ce noian îndepărtat\nAu răsărit în mine!\nCu câte lacrimi le-am udat,\nIubito, pentru tine!\n\nCum străbăteau atât de greu\nDin jalea mea adâncă,\nȘi cât de mult îmi pare rău\nCă nu mai sufăr încă!\n\nCă nu mai vrei să te arați\nLumină de-ndeparte,\nCu ochii tăi întunecați\nRenăscători din moarte!\n\nȘi cu acel smerit surâs,\nCu acea blândă față,\nSă faci din viața mea un vis,\nDin visul meu o viață.\n\nSă mi se pară cum că crești\nDe cum răsare luna,\nÎn umbra dulcilor povești\nDin nopți o mie una.\n\nEra un vis misterios\nȘi blând din cale-afară,\nȘi prea era detot frumos\nDe-au trebuit să piară.\n\nPrea mult un înger mi-ai părut\nȘi prea puțin femeie,\nCa fericirea ce-am avut\nSă fi putut să steie.\n\nPrea ne pierdusem tu și eu\nÎn al ei farmec poate,\nPrea am uitat pe Dumnezeu\nPrecum uitarăm toate.\n\nȘi poate că nici este loc\nPe-o lume de mizerii\nPentr-un atât de sfânt noroc\nStrăbătător durerii!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSara pe deal\n\n\n\nSara pe deal buciumul sună cu jale,\nTurmele-l urc, stele le scapără-n cale,\nApele plâng, clar izvorând în fântâne;\nSub un salcâm, dragă, m-aștepți tu pe mine.\n\nLuna pe cer trece-așa sfântă și clară,\nOchii tăi mari caută-n frunza cea rară,\nStelele nasc umezi pe bolta senină,\nPieptul de dor, fruntea de gânduri ți-e plină.\n\nNourii curg, raze-a lor șiruri despică,\nStreșine vechi casele-n lună ridică,\nScârțâie-n vânt cumpăna de la fântână,\nValea-i în fum, fluiere murmură-n stână.\n\nȘi osteniți oameni cu coasa-n spinare\nVin de la câmp; toaca răsună mai tare,\nClopotul vechi umple cu glasul lui sara,\nSufletul meu arde-n iubire ca para.\n\nAh! în curând satul în vale-amuțește;\nAh! în curând pasu-mi spre tine grăbește:\nLângă salcâm sta-vom noi noaptea întreagă,\nOre întregi spune-ți-voi cât îmi ești dragă.\n\nNe-om răzima capetele-unul de altul\nȘi surâzând vom adormi sub înaltul,\nVechiul salcâm. - Astfel de noapte bogată,\nCine pe ea n-ar da viața lui toată?\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nScrisoarea I\n\n\n\nCând cu gene ostenite sara suflu-n lumânare,\nDoar ceasornicul urmează lung-a timpului cărare,\nCăci perdelele-ntr-o parte când le dai, și în odaie\nLuna varsă peste toate voluptoasa ei văpaie,\nEa din noaptea amintirii o vecie-ntreagă scoate\nDe dureri, pe care însă le simțim ca-n vis pe toate.\n\nLună tu, stăpân-a mării, pe a lumii boltă luneci\nȘi gândirilor dând viață, suferințele întuneci;\nMii pustiuri scânteiază sub lumina ta fecioară,\nȘi câți codri-ascund în umbră strălucire de izvoară!\nPeste câte mii de valuri stăpânirea ta străbate,\nCând plutești pe mișcătoarea mărilor singurătate!\nCâte țărmuri înflorite, ce palate și cetăți,\nStrăbătute de-al tău farmec ție singură-ți arăți!\nȘi în câte mii de case lin pătruns-ai prin ferești,\nCâte frunți pline de gânduri, gânditoare le privești!\nVezi pe-un rege ce-mpânzește globu-n planuri pe un veac,\nCând la ziua cea de mâine abia cuget-un sărac...\nDeși trepte osebite le-au ieșit din urna sorții,\nDeopotrivă-i stăpânește raza ta și geniul morții;\nLa același șir de patimi deopotrivă fiind robi,\nFie slabi, fie puternici, fie genii ori neghiobi!\nUnul caută-n oglindă de-și buclează al său păr,\nAltul caută în lume și în vreme adevăr,\nDe pe galbenele file el adună mii de coji,\nA lor nume trecătoare le însamnă pe răboj;\nIară altu-mparte lumea de pe scândura tărăbii,\nSocotind cât aur marea poartă-n negrele-i corăbii.\nIar colo bătrânul dascăl, cu-a lui haină roasă-n coate,\nÎntr-un calcul fără capăt tot socoate și socoate\nȘi de frig la piept și-ncheie tremurând halatul vechi,\nÎși înfundă gâtu-n guler și bumbacul în urechi;\nUscățiv așa cum este, gârbovit și de nimic,\nUniversul fără margini e în degetul lui mic,\nCăci sub fruntea-i viitorul și trecutul se încheagă,\nNoaptea-adânc-a veciniciei el în șiruri o dezleagă;\nPrecum Atlas în vechime sprijinea cerul pe umăr\nAșa el sprijină lumea și vecia într-un număr.\n\nPe când luna strălucește peste-a tomurilor bracuri,\nÎntr-o clipă-l poartă gândul îndărăt cu mii de veacuri,\nLa-nceput, pe când ființă nu era, nici neființă,\nPe când totul era lipsă de viață și voință,\nCând nu s-ascundea nimica, deși tot era ascuns...\nCând pătruns de sine însuși odihnea cel nepătruns.\nFu prăpastie? genune? Fu noian întins de apă?\nN-a fost lume pricepută și nici minte s-o priceapă,\nCăci era un întuneric ca o mare făr-o rază,\nDar nici de văzut nu fuse și nici ochi care s-o vază.\nUmbra celor nefăcute nu-ncepuse-a se desface,\nȘi în sine împăcată stăpânea eterna pace!...\nDar deodat-un punct se mișcă... cel întâi și singur. Iată-l\nCum din chaos face mumă, iară el devine Tatăl!...\nPunctu-acela de mișcare, mult mai slab ca boaba spumii,\nE stăpânul fără margini peste marginile lumii...\nDe-atunci negura eternă se desface în fășii,\nDe atunci răsare lumea, lună, soare și stihii...\nDe atunci și până astăzi colonii de lumi pierdute\nVin din sure văi de chaos pe cărări necunoscute\nȘi în roiuri luminoase izvorând din infinit,\nSunt atrase în viață de un dor nemărginit.\nIar în lumea asta mare, noi copii ai lumii mici,\nFacem pe pământul nostru mușunoaie de furnici;\nMicroscopice popoare, regi, oșteni și învățați\nNe succedem generații și ne credem minunați;\nMuști de-o zi pe-o lume mică de se măsură cu cotul,\nÎn acea nemărginire ne-nvârtim uitând cu totul\nCum că lumea asta-ntreagă e o clipă suspendată,\nCă-ndărătu-i și-nainte-i întuneric se arată.\nPrecum pulberea se joacă în imperiul unei raze,\nMii de fire viorie ce cu raza încetează,\nAstfel, într-a veciniciei noapte pururea adâncă,\nAvem clipa, avem raza, care tot mai ține încă...\nCum s-o stinge, totul piere, ca o umbră-n întuneric,\nCăci e vis al neființei universul cel himeric...\n\nÎn prezent cugetătorul nu-și oprește a sa minte,\nCi-ntr-o clipă gându-l duce mii de veacuri înainte;\nSoarele, ce azi e mândru, el îl vede trist și roș\nCum se-nchide ca o rană printre nori întunecoși,\nCum planeții toți îngheață și s-azvârl rebeli în spaț'\nEi, din frânele luminii și ai soarelui scăpați;\nIar catapeteasma lumii în adânc s-au înnegrit,\nCa și frunzele de toamnă toate stelele-au pierit;\nTimpul mort și-ntinde trupul și devine vecinicie,\nCăci nimic nu se întâmplă în întinderea pustie,\nȘi în noaptea neființii totul cade, totul tace,\nCăci în sine împăcată reîncep-eterna pace...\n\n. . . . . . . . . . . . . . . . . . . . . . .\n\nÎncepând la talpa însăși a mulțimii omenești\nȘi suind în susul scării pân' la frunțile crăiești,\nDe a vieții lor enigmă îi vedem pe toți munciți,\nFăr-a ști să spunem care ar fi mai nenorociți...\nUnul e în toți, tot astfel precum una e în toate,\nDe asupra tuturora se ridică cine poate,\nPe când alții stând în umbră și cu inima smerită\nNeștiuți se pierd în taină ca și spuma nezărită -\nCe-o să-i pese soartei oarbe ce vor ei sau ce gândesc?...\nCa și vântu-n valuri trece peste traiul omenesc.\n\nFericească-l scriitorii, toată lumea recunoască-l...\nCe-o să aibă din acestea pentru el, bătrânul dascăl?\nNemurire, se va zice. Este drept că viața-ntreagă,\nCa și iedera de-un arbor, de-o idee i se leagă.\n\"De-oi muri - își zice-n sine - al meu nume o să-l poarte\nSecolii din gură-n gură și l-or duce mai departe,\nDe a pururi, pretutindeni, în ungherul unori crieri\nȘi-or găsi, cu al meu nume, adăpost a mele scrieri!\"\nO, sărmane! ții tu minte câte-n lume-ai auzit,\nCe-ți trecu pe dinainte, câte singur ai vorbit?\nPrea puțin. De ici, de colo de imagine-o fășie,\nVre o umbră de gândire, ori un petec de hârtie;\nȘi când propria ta viață singur n-o știi pe de rost,\nO să-și bată alții capul s-o pătrunză cum a fost?\nPoate vrun pedant cu ochii cei verzui, peste un veac,\nPrintre tomuri brăcuite așezat și el, un brac,\nAticismul limbii tale o să-l pună la cântari,\nColbul ridicat din carte-ți l-o sufla din ochelari\nȘi te-o strânge-n două șiruri, așezându-te la coadă,\nÎn vro notă prizărită sub o pagină neroadă.\nPoți zidi o lume-ntreagă, poți s-o sfarămi... orice-ai spune,\nPeste toate o lopată de țărână se depune.\nMâna care-au dorit sceptrul universului și gânduri\nCe-au cuprins tot universul încap bine-n patru scânduri...\nOr să vie pe-a ta urmă în convoi de-nmormântare,\nSplendid ca o ironie cu priviri nepăsătoare...\nIar deasupra tuturora va vorbi vrun mititel,\nNu slăvindu-te pe tine... lustruindu-se pe el\nSub a numelui tău umbră. Iată tot ce te așteaptă.\nBa să vezi... posteritatea este încă și mai dreaptă.\n\nNeputând să te ajungă, crezi c-or vrea să te admire?\nEi vor aplauda desigur biografia subțire\nCare s-o-ncerca s-arate că n-ai fost vrun lucru mare,\nC-ai fost om cum sunt și dânșii... Măgulit e fiecare\nCă n-ai fost mai mult ca dânsul. Și prostatecele nări\nȘi le umflă orișicine în savante adunări\nCând de tine se vorbește. S-a-nțeles de mai nainte\nC-o ironică grimasă să te laude-n cuvinte.\nAstfel încăput pe mâna a oricărui, te va drege,\nRele-or zice că sunt toate câte nu vor înțelege...\nDar afară de acestea, vor căta vieții tale\nSă-i găsească pete multe, răutăți și mici scandale -\nAstea toate te apropie de dânșii... Nu lumina\nCe în lume-ai revărsat-o, ci păcatele și vina,\nOboseala, slăbiciunea, toate relele ce sunt\nÎntr-un mod fatal legate de o mână de pământ;\nToate micile mizerii unui suflet chinuit\nMult mai mult îi vor atrage decât tot ce ai gândit.\n\n. . . . . . . . . . . . . . . . . . . . . . . . . . .\n\nÎntre ziduri, printre arbori ce se scutură de floare,\nCum revarsă luna plină liniștita ei splendoare!\nȘi din noaptea amintirii mii de doruri ea ne scoate;\nAmorțită li-i durerea, le simțim ca-n vis pe toate,\nCăci în propria-ne lume ea deschide poarta-ntrării\nȘi ridică mii de umbre după stinsul lumânării...\nMii pustiuri scânteiază sub lumina ta fecioară,\nȘi câți codri-ascund în umbră strălucire de izvoară!\nPeste câte mii de valuri stăpânirea ta străbate,\nCând plutești pe mișcătoarea mărilor singurătate,\nȘi pe toți ce-n astă lume sunt supuși puterii sorții\nDeopotrivă-i stăpânește raza ta și geniul morții!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nScrisoarea II\n\n\n\nDe ce pana mea rămâne în cerneală, mă întrebi?\nDe ce ritmul nu m-abate cu ispita-i de la trebi?\nDe ce dorm, îngrămădite între galbenele file,\nIambii suitori, troheii, săltărețele dactile?\nDacă tu știai problema astei vieți cu care lupt,\nAi vedea că am cuvinte pana chiar să o fi rupt,\nCăci întreb, la ce-am începe să-ncercăm în luptă dreaptă\nA turna în formă nouă limba veche și-nțeleaptă?\nAcea tainică simțire, care doarme-n a ta harfă,\nÎn cuplete de teatru s-o desfaci ca pe o marfă,\nCând cu sete cauți forma ce să poată să te-ncapă,\nSă le scrii, cum cere lumea, vro istorie pe apă?\nÎnsă tu îmi vei răspunde că e bine ca în lume\nPrin frumoasă stihuire să pătrunză al meu nume,\nSă-mi atrag luare-aminte a bărbaților din țară,\nSă-mi dedic a mele versuri la cucoane, bunăoară,\nȘi dezgustul meu din suflet să-l împac prin a mea minte. -\nDragul meu, cărarea asta s-a bătut de mai nainte;\nNoi avem în veacul nostru acel soi ciudat de barzi,\nCare-ncearcă prin poeme să devină cumularzi,\nÎnchinând ale lor versuri la puternici, la cucoane,\nSunt cântați în cafenele și fac zgomot în saloane;\nIar cărările vieții fiind grele și înguste,\nEi încearcă să le treacă prin protecție de fuste,\nDedicând broșuri la dame a căror bărbați ei speră\nC-ajungând cândva miniștri le-a deschide carieră. -\nDe ce nu voi pentru nume, pentru glorie să scriu?\nOare glorie să fie a vorbi într-un pustiu?\nAzi, când patimilor proprii muritorii toți sunt robi,\nGloria-i închipuirea ce o mie de neghiobi\nIdolului lor închină, numind mare pe-un pitic\nCe-o beșică e de spumă într-un secol de nimic.\n\nÎncorda-voi a mea liră să cânt dragostea? Un lanț\nCe se-mparte cu frăție între doi și trei amanți.\nCe? să-ngâni pe coarda dulce, că de voie te-ai adaos\nLa cel cor ce-n operetă e condus de Menelaos?\nAzi adeseori femeia, ca și lumea, e o școală,\nUnde-nveți numai durere, înjosire și spoială;\nLa aceste acad?mii de științ- a zânei Vineri\nTot mai des se perindează și din tineri în mai tineri,\nTu le vezi primind elevii cei imberbi în a lor clas,\nPână când din școala toată o ruină a rămas.\n\nVai! tot mai gândești la anii când visam în acad?mii,\nAscultând pe vechii dascăli cârpocind la haina vremii,\nAle clipelor cadavre din volume stând s-adune\nȘi-n a lucrurilor peteci căutând înțelepciune?\nCu murmurele lor blânde, un izvor de horum-harum\nCâștigând cu clipoceală nervum rerum gerendarum;\nCu evlavie adâncă ne-nvârteau al minții scripet,\nLegănând când o planetă, când pe-un rege din Egipet.\n\nParcă-l văd pe astronomul cu al negurii repaos,\nCum ușor, ca din cutie, scoate lumile din chaos\nȘi cum neagra vecinicie ne-o întinde și ne-nvață\nCă epocile se-nșiră ca mărgelele pe ață.\nAtunci lumea-n căpățână se-nvârtea ca o morișcă,\nDe simțeam, ca Galilei, că com?dia se mișcă. -\nAmețiți de limbe moarte, de planeți, de colbul școlii,\nConfundam pe bietul dascăl cu un crai mâncat de molii\nȘi privind păinjenișul din tavan, de pe pilaștri,\nAscultam pe craiul Ramses și visam la ochi albaștri\nȘi pe margini de caiete scriam versuri dulci, de pildă\nCătre vreo trandafirie și sălbatică Clotildă.\nÎmi plutea pe dinainte cu al timpului amestic\nBa un soare, ba un rege, ba alt animal domestic.\nScârțiirea de condeie dădea farmec astei liniști,\nVedeam valuri verzi de grâne, undoiarea unei iniști,\nCapul greu cădea pe bancă, păreau toate-n infinit;\nCând suna, știam că Ramses trebuia să fi murit.\n\nAtunci lumea cea gândită pentru noi avea ființă,\nȘi, din contra, cea aievea ne părea cu neputință.\nAzi abia vedem ce stearpă și ce aspră cale este\nCea ce poate să convie unei inime oneste;\nIar în lumea cea comună a visa e un pericul,\nCăci de ai cumva iluzii, ești pierdut și ești ridicul.\n\nȘi de-aceea de-azi-nainte poți să nu mă mai întrebi\nDe ce ritmul nu m-abate cu ispită de la trebi,\nDe ce dorm îngrămădite între galbenele file\nIambii suitori, troheii, săltărețele dactile...\nDe-oi urma să scriu în versuri, teamă mi-e ca nu cumva\nOamenii din ziua de-astăzi să mă-nceap-a lăuda.\nDacă port cu ușurință și cu zâmbet a lor ură,\nLaudele lor desigur m-ar mâhni peste măsură.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nScrisoarea III\n\n\n\nUn sultan dintre aceia ce domnesc peste vro limbă,\nCe cu-a turmelor pășune, a ei patrie ș-o schimbă,\nLa pământ dormea ținându-și căpătâi mâna cea dreaptă;\nDară ochiu-nchis afară, înlăuntru se deșteaptă.\nVede cum din ceruri luna lunecă și se coboară\nȘi s-apropie de dânsul preschimbată în fecioară.\nÎnflorea cărarea ca de pasul blândei primăveri;\nOchii ei sunt plini de umbra tăinuitelor dureri;\nCodrii se înfiorează de atâta frumusețe,\nApele-ncrețesc în tremur străveziile lor fețe,\nPulbere de diamante cade fină ca o bură,\nScânteind plutea prin aer și pe toate din natură\nȘi prin mândra fermecare sun-o muzică de șoapte,\nIar pe ceruri se înalță curcubeele de noapte...\nEa, șezând cu el alături, mâna fină i-o întinde,\nPărul ei cel negru-n valuri de mătasă se desprinde:\n- Las' să leg a mea viață de a ta... În brațu-mi vino,\nȘi durerea mea cea dulce cu durerea ta alin-o...\nScris în cartea vieții este și de veacuri și de stele\nEu să fiu a ta stăpână, tu stăpân vieții mele.\n\nȘi cum o privea sultanul, ea se-ntunecă... dispare;\nIar din inima lui simte un copac cum că răsare,\nCare crește într-o clipă ca în veacuri, mereu crește,\nCu-a lui ramuri peste lume, peste mare se lățește;\nUmbra lui cea uriașă orizontul îl cuprinde\nȘi sub dânsul universul într-o umbră se întinde;\nIar în patru părți a lumii vede șiruri munții mari,\nAtlasul, Caucazul, Taurul și Balcanii seculari;\nVede Eufratul și Tigris, Nilul, Dunărea bătrână -\nUmbra arborelui falnic peste toate e stăpână.\nAstfel, Asia, Europa, Africa cu-a ei pustiuri\nȘi corăbiile negre legănându-se pe râuri,\nValurile verzi de grâie legănându-se pe lanuri,\nMările țărmuitoare și cetăți lângă limanuri,\nToate se întind nainte-i... ca pe-un uriaș covor,\nVede țară lângă țară și popor lângă popor -\nCa prin neguri alburie se strevăd și se prefac\nÎn întinsă-mpărăție sub o umbră de copac.\n\nVulturii porniți la ceruri pân' la ramuri nu ajung;\nDar un vânt de biruință se pornește îndelung\nȘi lovește rânduri, rânduri în frunzișul sunător,\nStrigăte de-Allah! Allahu! se aud pe sus prin nori,\nZgomotul creștea ca marea turburată și înaltă,\nUrlete de bătălie s-alungau dupăolaltă,\nÎnsă frunzele-ascuțite se îndoaie după vânt\nȘi deasupra Romei nouă se înclină la pământ.\n\nSe cutremură sultanul... se deșteaptă... și pe cer\nVede luna cum plutește peste plaiul Eschișer.\nȘi privește trist la casa șeihului Edebali;\nDupă gratii de fereastră o copilă el zări\nCe-i zâmbește, mlădioasă ca o creangă de alun;\nE a șeihului copilă, e frumoasa Malcatun.\nAtunci el pricepe visul că-i trimis de la profet,\nCă pe-o clipă se-nălțase chiar în rai la Mohamet,\nCă din dragostea-i lumească un imperiu se va naște,\nAi căruia ani și margini numai cerul le cunoaște.\n\nVisul său se-nfiripează și se-ntinde vulturește,\nAn cu an împărăția tot mai largă se sporește,\nIară flamura cea verde se înalță an cu an,\nNeam cu neam urmându-i zborul și sultan după sultan.\nAstfel țară după țară drum de glorie-i deschid...\nPân-în Dunăre ajunge furtunosul Baiazid...\n\nLa un semn, un țărm de altul, legând vas de vas, se leagă\nȘi în sunet de fanfare trece oastea lui întreagă;\nIeniceri, copii de suflet ai lui Allah și spahii\nVin de-ntunecă pământul la Rovine în câmpii;\nRăspândindu-se în roiuri, întind corturile mari...\nNuma-n zarea depărtată sună codrul de stejari.\n\nIată vine-un sol de pace c-o năframă-n vârf de băț.\nBaiazid, privind la dânsul, îl întreabă cu dispreț:\n- Ce vrei tu?\n- Noi? Bună pace! Și de n-o fi cu bănat,\nDomnul nostru-ar vrea să vază pe măritul împărat.\n\nLa un semn deschisă-i calea și s-apropie de cort\nUn bătrân atât de simplu, după vorbă, după port.\n- Tu ești Mircea?\n- Da-mpărate!\n- Am venit să mi te-nchini,\nDe nu, schimb a ta coroană într-o ramură de spini.\n- Orice gând ai, împărate, și oricum vei fi sosit,\nCât suntem încă pe pace, eu îți zic: Bine-ai venit!\nDespre partea închinării însă, Doamne, să ne ierți;\nDar acu vei vrea cu oaste și război ca să ne cerți,\nOri vei vrea să faci întoarsă de pe-acuma a ta cale,\nSă ne dai un semn și nouă de mila Măriei tale...\nDe-o fi una, de-o fi alta... Ce e scris și pentru noi,\nBucuroși le-om duce toate, de e pace, de-i război.\n- Cum? Când lumea mi-e deschisă, a privi gândești că pot\nCa întreg Aliotmanul să se-mpiedice de-un ciot?\nO, tu nici visezi, bătrâne, câți în cale mi s-au pus!\nToată floarea cea vestită a întregului Apus,\nTot ce stă în umbra crucii, împărați și regi s-adună\nSă dea piept cu uraganul ridicat de semilună.\nS-a-mbrăcat în zale lucii cavalerii de la Malta,\nPapa cu-a lui trei coroane, puse una peste alta,\nFulgerele adunat-au contra fulgerului care\nÎn turbarea-i furtunoasă a cuprins pământ și mare.\nN-au avut decât cu ochiul ori cu mâna semn a face,\nȘi Apusul își împinse toate neamurile-ncoace;\nPentru-a crucii biruință se mișcară râuri-râuri,\nOri din codri răscolite, ori stârnite din pustiuri;\nZguduind din pace-adâncă ale lumii începuturi,\nÎnnegrind tot orizontul cu-a lor zeci de mii de scuturi,\nSe mișcau îngrozitoare ca păduri de lănci și săbii,\nTremura înspăimântată marea de-ale lor corăbii!...\nLa Nicopole văzut-ai câte tabere s-au strâns\nCa să steie înainte-mi ca și zidul neînvins.\nCând văzui a lor mulțime, câtă frunză, câtă iarbă,\nCu o ură ne'mpăcată mi-am șoptit atunci în barbă,\nAm jurat ca peste dânșii să trec falnic, fără păs,\nDin pristolul de la Roma să dau calului ovăs...\nȘi de crunta-mi vijelie tu te aperi c-un toiag?\nȘi, purtat de biruință, să mă-mpiedec de-un moșneag?\n- De-un moșneag, da, împărate, căci moșneagul ce privești\nNu e om de rând, el este domnul Țării Românești.\nEu nu ți-aș dori vrodată să ajungi să ne cunoști,\nNici ca Dunărea să-nece spumegând a tale oști.\nDupă vremuri mulți veniră, începând cu acel oaspe,\nCe din vechi se pomenește, cu Dariu a lui Istaspe;\nMulți durară, după vremuri, peste Dunăre vrun pod,\nDe-au trecut cu spaima lumii și mulțime de norod;\nÎmpărați pe care lumea nu putea să-i mai încapă\nAu venit și-n țara noastră de-au cerut pământ și apă -\nȘi nu voi ca să mă laud, nici că voi să te-nspăimânt,\nCum veniră, se făcură toți o apă ș-un pământ.\nTe fălești că înainte-ți răsturnat-ai valvârtej\nOștile leite-n zale de-mpărați și de viteji?\nTu te lauzi că Apusul înainte ți s-a pus?...\nCe-i mâna pe ei în luptă, ce-au voit acel Apus?\nLaurii voiau să-i smulgă de pe funtea ta de fier,\nA credinței biruință căta orice cavaler.\nEu? Îmi apăr sărăcia și nevoile și neamul...\nȘi de-aceea tot ce mișcă-n țara asta, râul, ramul,\nMi-e prieten numai mie, iară ție dușman este,\nDușmănit vei fi de toate, făr-a prinde chiar de veste;\nN-avem oști, dară iubirea de moșie e un zid\nCare nu se-nfiorează de-a ta faimă, Baiazid!\n\nȘi abia plecă bătrânul... Ce mai freamăt, ce mai zbucium!\nCodrul clocoti de zgomot și de arme și de bucium,\nIar la poala lui cea verde mii de capete pletoase,\nMii de coifuri lucitoare ies din umbra-ntunecoasă;\nCălăreții umplu câmpul și roiesc după un semn\nȘi în caii lor sălbatici bat cu scările de lemn,\nPe copite iau în fugă fața negrului pământ,\nLănci scânteie lungi în soare, arcuri se întind în vânt,\nȘi ca nouri de aramă și ca ropotul de grindeni,\nOrizontu-ntunecându-l, vin săgeți de pretutindeni,\nVâjâind ca vijelia și ca plesnetul de ploaie...\nUrlă câmpul și de tropot și de strigăt de bătaie.\nÎn zadar striga-mpăratul ca și leul în turbare,\nUmbra morții se întinde tot mai mare și mai mare;\nÎn zadar flamura verde o ridică înspre oaste,\nCăci cuprinsă-i de pieire și în față și în coaste,\nCăci se clatină rărite șiruri lungi de bătălie;\nCad asabii ca și pâlcuri risipite pe câmpie,\nÎn genunchi cădeau pedestri, colo caii se răstoarnă,\nCând săgețile în valuri, care șuieră, se toarnă\nȘi, lovind în față,-n spate, ca și crivățul și gerul,\nPe pământ lor li se pare că se năruie tot cerul...\nMircea însuși mână-n luptă vijelia-ngrozitoare,\nCare vine, vine, vine, calcă totul în picioare;\nDurduind soseau călării ca un zid înalt de suliți,\nPrintre cetele păgâne trec rupându-și large uliți;\nRisipite se-mprăștie a dușmanilor șiraguri,\nȘi gonind biruitoare tot veneau a țării steaguri,\nCa potop ce prăpădește, ca o mare turburată -\nPeste-un ceas păgânătatea e ca pleava vânturată.\nAcea grindin-oțelită înspre Dunăre o mână,\nIar în urma lor se-ntinde falnic armia română.\n\nPe când oastea se așează, iată soarele apune,\nVoind creștetele nalte ale țării să-ncunune\nCu un nimb de biruință; fulger lung încremenit\nMărginește munții negri în întregul asfințit,\nPân' ce izvorăsc din veacuri stele una câte una\nȘi din neguri, dintre codri, tremurând s-arată luna:\nDoamna mărilor ș-a nopții varsă liniște și somn.\nLângă cortu-i, unul dintre fiii falnicului domn\nSta zâmbind de-o amintire, pe genunchi scriind o carte,\nS-o trimiță dragei sale, de la Argeș mai departe:\n\"De din vale de Rovine\nGrăim, Doamnă, către Tine,\nNu din gură, ci din carte,\nCă ne ești așa departe.\nTe-am ruga, mări, ruga\nSă-mi trimiți prin cineva\nCe-i mai mândru-n valea Ta:\nCodrul cu poienele,\nOchii cu sprâncenele;\nCă și eu trimite-voi\nCe-i mai mândru pe la noi:\nOastea mea cu flamurile,\nCodrul și cu ramurile,\nCoiful nalt cu penele,\nOchii cu sprâncenele.\nȘi să știi că-s sănătos,\nCă, mulțămind lui Cristos,\nTe sărut, Doamnă, frumos.\"\n\n. . . . . . . . . . . . . . . . . . . . . . . .\n\nDe-așa vremi se-nvredniciră cronicarii și rapsozii;\nVeacul nostru ni-l umplură saltimbancii și irozii...\nÎn izvoadele bătrâne pe eroi mai pot să caut;\nAu cu lira visătoare ori cu sunete de flaut\nPoți să-ntâmpini patrioții ce-au venit de-atunci încolo?\nÎnaintea acestora tu ascunde-te, Apollo!\nO, eroi! care-n trecutul de măriri vă adumbriseți,\nAți ajuns acum de modă de vă scot din letopiseț,\nȘi cu voi drapându-și nula, vă citează toți nerozii,\nMestecând veacul de aur în noroiul greu al prozii.\nRămâneți în umbră sfântă, Basarabi și voi Mușatini,\nDescălecători de țară, dătători de legi și datini,\nCe cu plugul și cu spada ați întins moșia voastră\nDe la munte pân' la mare și la Dunărea albastră.\n\nAu prezentul nu ni-i mare? N-o să-mi dea ce o să cer?\nN-o să aflu într-ai noștri vre un falnic juvaer?\nAu la Sybaris nu suntem lângă capiștea spoielii?\nNu se nasc glorii pe stradă și la ușa cafenelii,\nN-avem oameni ce se luptă cu retoricele suliți\nÎn aplauzele grele a canaliei de uliți,\nPanglicari în ale țării, care joacă ca pe funii,\nMăști cu toate de renume din comedia minciunii?\nAu de patrie, virtute, nu vorbește liberalul,\nDe ai crede că viața-i e curată ca cristalul?\nNici visezi că înainte-ți stă un stâlp de cafenele,\nCe își râde de-aste vorbe îngânându-le pe ele.\nVezi colo pe uriciunea fără suflet, fără cuget,\nCu privirea-mpăroșată și la fălci umflat și buget,\nNegru, cocoșat și lacom, un izvor de șiretlicuri,\nLa tovarășii săi spune veninoasele-i nimicuri;\nToți pe buze-având virtute, iar în ei monedă calpă,\nChintesență de mizerii de la creștet până-n talpă.\nȘi deasupra tuturora, oastea să și-o recunoască,\nÎși aruncă pocitura bulbucații ochi de broască...\nDintr-aceștia țara noastră își alege astăzi solii!\nOameni vrednici ca să șază în zidirea sfintei Golii,\nÎn cămeși cu mâneci lunge și pe capete scufie,\nNe fac legi și ne pun biruri, ne vorbesc filosofie.\nPatrioții! Virtuoșii, ctitori de așezăminte,\nUnde spumegă desfrâul în mișcări și în cuvinte,\nCu evlavie de vulpe, ca în strane, șed pe locuri\nȘi aplaudă frenetic schime, cântece și jocuri...\nȘi apoi în sfatul țării se adun să se admire\nBulgăroi cu ceafa groasă, grecotei cu nas subțire;\nToate mutrele acestea sunt pretinse de roman,\nToată greco-bulgărimea e nepoata lui Traian!\nSpuma asta-nveninată, astă plebe, ăst gunoi\nSă ajung-a fi stăpână și pe țară și pe noi!\nTot ce-n țările vecine e smintit și stârpitură,\nTot ce-i însemnat cu pata putrejunii de natură,\nTot ce e perfid și lacom, tot Fanarul, toți iloții,\nToți se scurseră aicea și formează patrioții,\nÎncât fonfii și flecarii, găgăuții și gușații,\nBâlbâiți cu gura strâmbă sunt stăpânii astei nații!\n\nVoi sunteți urmașii Romei? Niște răi și niște fameni!\nI-e rușine omenirii să vă zică vouă oameni!\nȘi această ciumă-n lume și aceste creaturi\nNici rușine n-au să ieie în smintitele lor guri\nGloria neamului nostru spre-a o face de ocară,\nÎndrăznesc ca să rostească pân' și numele tău... țară!\n\nLa Paris, în lupanare de cinismu și de lene,\nCu femeile-i pierdute și-n orgiile-i obscene,\nAcolo v-ați pus averea, tinerețele la stos...\nCe a scos din voi Apusul, când nimic nu e de scos?\n\nNe-ați venit apoi, drept minte o sticluță de pomadă,\nCu monoclu-n ochi, drept armă bețișor de promenadă,\nVestejiți fără de vreme, dar cu creieri de copil,\nDrept științ-având în minte vre un vals de Bal-Mabil,\nIar în schimb cu-averea toată vrun papuc de curtezană...\nO, te-admir, progenitură de origine romană!\n\nȘi acum priviți cu spaimă fața noastră sceptic-rece,\nVă mirați cum de minciuna astăzi nu vi se mai trece?\nCând vedem că toți aceia care vorbe mari aruncă\nNumai banul îl vânează și câștigul fără muncă,\nAzi, când fraza lustruită nu ne poate înșela,\nAstăzi alții sunt de vină, domnii mei, nu este-așa?\nPrea v-ați atătat arama sfâșiind această țară,\nPrea făcurăți neamul nostru de rușine și ocară,\nPrea v-ați bătut joc de limbă, de străbuni și obicei,\nCa să nu s-arate-odată ce sunteți - niște mișei!\nDa, câștigul fără muncă, iată singura pornire;\nVirtutea? e-o nerozie; Geniul? o nefericire.\n\nDar lăsați măcar strămoșii ca să doarmă-n colb de cronici;\nDin trecutul de mărire v-ar privi cel mult ironici.\nCum nu vii tu, Țepeș doamne, ca punând mâna pe ei,\nSă-i împarți în două cete: în smintiți și în mișei,\nȘi în două temniți large cu de-a sila să-i aduni,\nSă dai foc la pușcărie și la casa de nebuni!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nScrisoarea IV\n\n\n\nStă castelul singuratec, oglindindu-se în lacuri,\nIar în fundul apei clare doarme umbra lui de veacuri;\nSe înalță în tăcere dintre rariștea de brazi,\nDând atâta întunerec rotitorului talaz.\nPrin ferestrele arcate, după geamuri, tremur numa'\nLungi perdele încrețite, care scânteie ca bruma.\nLuna tremură pe codri, se aprinde, se mărește,\nMuchi de stâncă, vârf de arbor, ea pe ceruri zugrăvește,\nIar stejarii par o strajă de giganți ce-o înconjoară,\nRăsăritul ei păzindu-l ca pe-o tainică comoară.\n\nNumai lebedele albe, când plutesc încet din trestii,\nDomnitoare peste ape, oaspeți liniștei acestei,\nCu aripele întinse se mai scutură și-o taie,\nCând în cercuri tremurânde, când în brazde de văpaie.\nPapura se mișcă-n freamăt de al undelor cutrier,\nIar în iarba înflorită, somnoros suspin-un grier...\nE atâta vară-n aer, e atât de dulce zvonul...\nSingur numai cavalerul suspinând privea balconul\nCe-ncărcat era de frunze, de îi spânzur' prin ostrețe\nRoze roșie de Șiras și liane-n fel de fețe.\n\nRespirarea cea de ape îl îmbată, ca și sara;\nPeste farmecul naturii dulce-i picură ghitara:\n\"O, arată-mi-te iară-n haină lungă de mătasă,\nCare pare încărcată de o pulbere-argintoasă,\nTe-aș privi o viață-ntreagă în cununa ta de raze,\nPe când mâna ta cea albă părul galben îl netează.\nVino! Joacă-te cu mine... cu norocul meu... mi-aruncă\nDe la sânul tău cel dulce floarea veștedă de luncă,\nCa pe coardele ghitarei răsunând încet să cadă...\nAh! E-atât de albă noaptea, parc-ar fi căzut zăpadă.\n\nOri în umbra parfumată a buduarului să vin,\nSă mă-mbete acel miros de la pânzele de in;\nCupido, un paj șăgalnic, va ascunde cu-a lui mână,\nVioriul glob al lampei, mlădioasa mea stăpână!\"\nȘi uscat foșni mătasa pe podele, între glastre,\nÎntre rozele de Șiras și lianele albastre;\nDintre flori copila râde și se-nclină peste gratii -\nCa un chip ușor de înger e-arătarea adoratei -\nDin balcon i-aruncă-o roză și cu mâinile la gură,\nPare că îl dojenește când șoptește cu căldură;\nApoi iar dispare-nluntru... auzi pasuri ce coboară...\nȘi ieșind pe ușă iute, ei s-au prins de subsuoară.\n\nBraț de braț pășesc alături... le stă bine laolaltă,\nEa frumoasă și el tânăr, el înalt și ea înaltă.\nIar în umbra de la maluri se desface-acum la larg\nLuntrea cu-ale ei vintrele spânzurate de catarg\nȘi încet înaintează în lovire de lopeți,\nLegănând atâta farmec și atâtea frumuseți...\nLuna... luna iese-ntreagă, se înalț-așa bălaie\nȘi din țărm în țărm durează o cărare de văpaie,\nCe pe-o repede-nmiire de mici unde o așterne\nEa, copila cea de aur, visul negurii eterne;\nȘi cu cât lumina-i dulce tot mai mult se lămurește,\nCu-atât valurile apei, cu-atât țărmul parcă crește,\nCodrul pare tot mai mare, parcă vine mai aproape\nDimpreună cu al lunei disc, stăpânitor de ape.\n\nIară tei cu umbra lată și cu flori până-n pământ\nÎnspre apa-ntunecată lin se scutură de vânt;\nPeste capul blond al fetei zboară florile ș-o plouă...\nEa se prinde de grumazu-i cu mâinuțele-amândouă\nȘi pe spate-și lasă capul: - Mă uimești dacă nu mântui...\nAh, ce fioros de dulce de pe buza ta cuvântu-i!\nCât de sus ridici acuma în gândirea ta pe-o roabă,\nCând durerea ta din suflet este singura-mi podoabă.\nȘi cu focul blând din glasu-ți tu mă dori și mă cutremuri,\nDe îmi pare o poveste de amor din alte vremuri;\nVisurile tale toate, ochiul tău atât de tristu-i,\nCu-a lui umed-adâncime toată mintea mea o mistui...\n\nDă-mi-i mie ochii negri... nu privi cu ei în laturi,\nCăci de noaptea lor cea dulce vecinic n-o să mă mai saturi -\nAș orbi privind într-înșii... O, ascultă numa-ncoace,\nCum la vorbă mii de valuri stau cu stelele proroace!\nCodrii negri aiurează și izvoarele-i albastre\nPovestesc ele-nde ele numai dragostele noastre\nȘi luceferii ce tremur așa reci prin negre cetini,\nTot pământul, lacul, cerul... toate, toate ni-s prietini...\nAi putea să lepezi cârma și lopețile să lepezi,\nDupă propria lor voie să ne ducă unde repezi,\nCăci oriunde numai ele ar dori ca să ne poarte,\nPretutindeni fericire... de-i viață, de e moarte.\n\n. . . . . . . . . . . . . . . . . . . . . . . .\n\nFantazie, fantazie, când suntem numai noi singuri,\nCe ades mă porți pe lacuri și pe mare și prin crânguri!\nUnde ai văzut vrodată aste țări necunoscute?\nCând se petrecur-aceste? La o mie patru sute?\nAzi n-ai chip în toată voia în privirea-i să te pierzi,\nCum îți vine, cum îți place pe copilă s-o desmierzi,\nDupă gât să-i așezi brațul, gură-n gură, piept la piept,\nS-o întrebi numai cu ochii: \"Mă iubești tu? Spune drept!\"\nAș! abia ți-ai întins mâna, sare ivărul la ușă,\nE-un congres de rubedenii, vre un unchi, vre o mătușă...\nIute capul într-o parte și te uiți în jos smerit...\nOare nu-i în lumea asta vrun ungher pentru iubit?\n\nȘi ca mumii egiptene stau cu toții-n scaun țepeni,\nTu cu mâinile-ncleștate, mai cu degetele depeni,\nMai sucești vre o țigară, numeri fire de musteți\nȘi-n probleme culinare te încerci a fi isteț.\nSunt sătul de-așa viață... nu sorbind a ei pahară,\nDar mizeria aceasta, proza asta e amară.\nSă sfințești cu mii de lacrimi un instinct atât de van\nCe le-abate și la pasări de vreo două ori pe an?\nNu trăiți voi, ci un altul vă inspiră - el trăiește,\nEl cu gura voastră râde, el se-ncântă, el șoptește,\nCăci a voastre vieți cu toate sunt ca undele ce curg,\nVecinic este numai râul: râul este Demiurg.\n\nNu simțiți c-amorul vostru e-un amor străin? Nebuni!\nNu simțiți că-n proaste lucruri voi vedeți numai minuni?\nNu vedeți c-acea iubire serv-o cauză din natură?\nCă e leagăn unor viețe ce semințe sunt de ură?\nNu vedeți că râsul vostru e în fiii voștri plâns,\nCă-i de vină cum că neamul Cain încă nu s-a stâns?\nO, teatru de păpușe... zvon de vorbe omenești,\nPovestesc ca papagalii mii de glume și povești\nFără ca să le priceapă... După ele un actor\nStă de vorbă cu el însuși, spune zeci de mii de ori\nCe-a spus veacuri dupolaltă, ce va spune veacuri încă,\nPân' ce soarele s-o stinge în genunea cea adâncă.\n\nCe? Când luna se strecoară printre nouri, prin pustii,\nTu cu lumea ta de gânduri după ea să te ații?\nSă aluneci pe poleiul de pe ulițele ninse,\nSă privești prin lucii geamuri la luminile aprinse\nȘi s-o vezi înconjurată de un roi de pierde-vară,\nCum zâmbește tuturora cu gândirea ei ușoară?\nS-auzi zornetul de pinteni și foșnirile de rochii,\nPe când ei sucesc musteața, iară ele fac cu ochii?\nCând încheie cu-o privire amoroasele-nțelegeri,\nCu ridicula-ți simțire tu la poarta ei să degeri?\nPătimaș și îndărătnic s-o iubești ca un copil\nCând ea-i rece și cu toane ca și luna lui april?\nÎncleștând a tale brațe toată mintea să ți-o pierzi?\nDe la creștet la picioare s-o admiri și s-o desmierzi\nCa pe-o marmură de Paros sau o pânză de Corregio,\nCând ea-i rece și cochetă? Ești ridicul, înțelege-o...\nDa... visam odinioară pe acea ce m-ar iubi,\nCând aș sta pierdut pe gânduri, peste umăr mi-ar privi,\nAș simți-o că-i aproape și ar ști c-o înțeleg...\nDin sărmana noastră viață, am dura roman întreg...\n\nN-o mai caut... Ce să caut? E același cântec vechi,\nSetea liniștei eterne care-mi sună în urechi;\nDar organele-s sfărmate și-n strigări iregulare\nVechiul cântec mai străbate cum în nopți izvorul sare.\nP-ici, pe colo mai străbate câte-o rază mai curată\nDintr-un Carmen Saeculare ce-l visai și eu odată.\nAltfel șuieră și strigă, scapără și rupt răsună,\nSe împing tumultuoase și sălbatice pe strună,\nȘi în gându-mi trece vântul, capul arde pustiit,\nAspru, rece sună cântul cel etern neisprăvit...\nUnde-s șirurile clare din viața-mi să le spun?\nAh! organele-s sfărmate și maestrul e nebun!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nScrisoarea V\n\n\n\nBiblia ne povestește de Samson, cum că muierea,\nCând dormea, tăindu-i părul, i-a luat toată puterea\nDe l-au prins apoi dușmanii, l-au legat și i-au scos ochii,\nCa dovadă de ce suflet stă în piepții unei rochii...\nTinere, ce plin de visuri urmărești vre o femeie,\nPe când luna, scut de aur, strălucește prin alee\nȘi pătează umbra verde cu misterioase dungi,\nNu uita că doamna are minte scurtă, haine lungi.\nTe îmbeți de feeria unui mândru vis de vară,\nCare-n tine se petrece... Ia întreab-o bunăoară -\nO să-ți spuie de panglice, de volane și de mode,\nPe când inima ta bate ritmul sfânt al unei ode...\nCând cochetă de-al tău umăr ți se razimă copila,\nDac-ai inimă și minte, te gândește la Dalila.\n\nE frumoasă, se-nțelege... Ca copiii are haz,\nȘi când râde face încă și gropițe în obraz\nȘi gropițe face-n unghiul ucigașei sale guri\nȘi la degetele mâinii și la orice-ncheieturi.\nNu e mică, nu e mare, nu-i subțire, ci-mplinită,\nÎncât ai ce strânge-n brațe - numai bună de iubită.\nTot ce-ar zice i se cade, tot ce face-i șade bine\nȘi o prinde orice lucru, căci așa se și cuvine.\nDacă vorba-i e plăcută, și tăcerea-i încă place;\nVorba zice: \"fugi încolo\", râsul zice: \"vino-ncoace!”\nUmblă parcă amintindu-și vre un cântec, alintată,\nPare că i-ar fi tot lene și s-ar cere sărutată.\nȘi se-nalță din călcâie să-ți ajungă pân' la gură,\nDăruind c-o sărutare acea tainică căldură,\nCe n-o are decât numai sufletul unei femei...\nCâtă fericire crezi tu c-ai găsi în brațul ei!\n\nTe-ai însenina văzându-i rumenirea din obraji -\nEa cu toane, o crăiasă, iar tu tânăr ca un paj -\nȘi adânc privind în ochii-i, ți-ar părea cum că înveți\nCum viața preț să aibă și cum moartea s-aibă preț.\nȘi, înveninat de-o dulce și fermecătoare jale,\nAi vedea în ea crăiasa lumii gândurilor tale,\nAșa că, închipuindu-ți lăcrămoasele ei gene,\nȚi-ar părea mai mândră decât Venus Anadyomene,\nȘi, în chaosul uitării, oricum orele alerge,\nEa, din ce în ce mai dragă, ți-ar cădea pe zi ce merge.\nCe iluzii! Nu-nțelegi tu, din a ei căutătură,\nCă deprindere, grimasă este zâmbetul pe gură,\nCă întreaga-i frumusețe e în lume de prisos,\nȘi că sufletul ți-l pierde fără de nici un folos?\n\nÎn zadar boltita liră, ce din șapte coarde sună,\nTânguirea ta de moarte în cadențele-i adună;\nÎn zadar în ochi avea-vei umbre mândre din povești,\nPrecum iarna se așează flori de gheață pe ferești,\nCând în inimă e vară...; în zadar o rogi: \"Consacră-mi\nCreștetul cu-ale lui gânduri, să-l sfințesc cu-a mele lacrămi!\"\nEa nici poate să-nțeleagă că nu tu o vrei... că-n tine\nE un demon ce-nsetează după dulcile-i lumine,\nC-acel demon plânge, râde, neputând s-auză plânsu-și,\nCă o vrea... spre-a se-nțelege în sfârșit pe sine însuși,\nCă se zbate ca un sculptor fără brațe și că geme\nCa un maistru ce-asurzește în momentele supreme,\nPân-a nu ajunge-n culmea dulcii muzice de sfere,\nCe-o aude cum se naște din rotire și cădere.\nEa nu știe c-acel demon vrea să aibă de model\nMarmura-i cu ochii negri și cu glas de porumbel\nȘi că nu-i cere drept jertfă pe-un altar înalt să moară\nPrecum în vechimea sfântă se junghiau odinioară\nVirginile ce stătură sculptorilor de modele,\nCând tăiau în marmor chipul unei zâne după ele.\n\nS-ar pricepe pe el însuși acel demon... s-ar renaște,\nMistuit de focul propriu, el atunci s-ar recunoaște\nȘi, pătruns de-ale lui patimi și amoru-i, cu nesațiu\nEl ar frânge-n vers adonic limba lui ca și Horațiu;\nAr atrage-n visu-i mândru a izvoarelor murmururi,\nUmbra umedă din codri, stelele ce ard de-a pururi,\nȘi-n acel moment de taină, când s-ar crede că-i ferice,\nPoate-ar învia în ochiu-i ochiul lumii cei antice\nȘi cu patimă adâncă ar privi-o s-o adore,\nDe la ochii ei cei tineri mântuirea s-o implore;\nAr voi în a lui brațe să o țină-n veci de veci,\nDezghețând cu sărutarea-i raza ochilor ei reci.\nCăci de piatră de-ar fi, încă s-a-ncălzi de-atât amor,\nCând căzându-i în genunche, i-ar vorbi tânguitor,\nFericirea înecându-l, el ar sta să-nnebunească,\nCa-n furtuna lui de patimi și mai mult să o iubească.\nȘtie oare ea că poate ca să-ți dea o lume-ntreagă,\nC-aruncându-se în valuri și cercând să te-nțeleagă\nAr umplea-a ta adâncime cu luceferi luminoși?\n\nCu zâmbiri de curtezană și cu ochi bisericoși,\nS-ar preface că pricepe. Măgulite toate sunt\nDe-a fi umbra frumuseții cei eterne pe pământ.\nO femeie între flori zi-i și o floare-ntre femei -\nȘ-o să-i placă. Dar o pune să aleagă între trei\nCe-o-nconjoară, toți zicând că o iubesc - cât de naivă -,\nVei vedea că de odată ea devine pozitivă.\nTu cu inima și mintea poate ești un paravan\nDupă care ea atrage vre un june curtezan,\nCare intră ca actorii cu păsciorul mărunțel,\nLăsând val de mirodenii și de vorbe după el,\nO chiorește cu lornionul, butonat cu o garofă,\nOperă croitorească și în spirit și în stofă;\nPoate că-i convin tuspatru craii cărților de joc\nȘi-n cămara inimioarei i-aranjează la un loc...\n\nȘi când dama cochetează cu privirile-i galante,\nÎmpărțind ale ei vorbe între-un crai bătrân și-un fante,\nNu-i minune ca simțirea-i să se poată înșela,\nSă confunde-un crai de pică cu un crai de mahala...\nCăci cu dorul tău demonic va vorbi călugărește,\nPe când craiul cel de pică de s-arată, pieptu-i crește,\nOchiul înghețat i-l umplu gânduri negre de amor\nȘi deodată e vioaie, stă picior peste picior,\nȘ-acel sec în judecata-i e cu duh și e frumos...\nA visa că adevărul sau alt lucru de prisos\nE în stare ca să schimbe în natur-un fir de păr,\nEste piedica eternă ce-o punem la adevăr.\nAșadar, când plin de visuri, urmărești vre o femeie,\nPe când luna, scut de aur, strălucește prin alee\nȘi pătează umbra verde cu fantasticele-i dungi:\nNu iuta că doamna are minte scurtă, haine lungi.\nTe îmbeți de feeria unui mândru vis de vară,\nCare-n tine se petrece...\nIa întreab-o, bunăoară,\nȘ-o să-ți spuie de panglice, de volane și de mode,\nPe când inima ta bate-n ritmul sfânt al unei ode...\nCând vezi piatra ce nu simte nici durerea și nici mila -\nDe ai inimă și minte - feri în lături, e Dalila!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSe bate miezul nopții...\n\n\n\nSe bate miezul nopții în clopotul de-aramă,\nȘi somnul, vameș vieții, nu vrea să-mi ieie vamă.\nPe căi bătute-adesea vrea mintea să mă poarte,\nS-asamăn între-olaltă viață și cu moarte;\nCi cumpăna gândirii-mi și azi nu se mai schimbă,\nCăci între amândouă stă neclintita limbă.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nȘi dacă...\n\n\n\nȘi dacă ramuri bat în geam\nȘi se cutremur plopii,\nE ca în minte să te am\nȘi-ncet să te apropii.\n\nȘi dacă stele bat în lac\nAdâncu-i luminându-l,\nE ca durerea mea s-o-mpac\nÎnseninându-mi gândul.\n\nȘi dacă norii deși se duc\nDe iese-n luciu luna,\nE ca aminte să-mi aduc\nDe tine-ntotdeauna.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nȘi dacă de cu ziuă...\n\n\n\nȘi dacă de cu ziuă se-ntâmplă să te văz\nDesigur că la noapte un tei o să visez,\nIar dacă de cu ziuă eu întâlnesc un tei\nÎn somnu-mi toată noaptea te uiti în ochii mei.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSingurătate\n\n\n\nCu perdelele lăsate,\nȘed la masa mea de brad,\nFocul pâlpâie în sobă,\nIară eu pe gânduri cad.\n\nStoluri, stoluri trec prin minte\nDulci iluzii. Amintiri\nȚârâiesc încet ca greieri\nPrintre negre, vechi zidiri,\n\nSau cad grele, mângâioase\nȘi se sfarmă-n suflet trist,\nCum în picuri cade ceara\nLa picioarele lui Crist.\n\nÎn odaie prin unghere\nS-a țesut păinjeniș\nȘi prin cărțile în vravuri\nUmblă șoarecii furiș.\n\nÎn această dulce pace\nÎmi ridic privirea-n pod\nȘi ascult cum învelișul\nDe la cărți ei mi le rod.\n\nAh! de câte ori voit-am\nCa să spânzur lira-n cui\nȘi un capăt poeziei\nȘi pustiului să pui;\n\nDar atuncea greieri, șoareci,\nCu ușor-măruntul mers,\nReaduc melancolia-mi,\nIară ea se face vers.\n\nCâteodată... prea arare...\nA târziu când arde lampa,\nInima din loc îmi sare\nCând aud că sună cleampa...\n\nEste Ea. Deșarta casă\nDintr-odată-mi pare plină,\nÎn privazul negru-al vieții-mi\nE-o icoană de lumină.\n\nȘi mi-i ciudă cum de vremea\nSă mai treacă se îndură,\nCând eu stau șoptind cu draga\nMână-n mână, gură-n gură.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSomnoroase păsărele...\n\n\n\nSomnoroase păsărele\nPe la cuiburi se adună,\nSe ascund în rămurele -\nNoapte bună!\n\nDoar izvoarele suspină,\nPe când codrul negru tace;\nDorm și florile-n grădină -\nDormi în pace!\n\nTrece lebăda pe ape\nÎntre trestii să se culce -\nFie-ți îngerii aproape,\nSomnul dulce!\n\nPeste-a nopții feerie\nSe ridică mândra lună,\nTotu-i vis și armonie -\nNoapte bună!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSonet I\n\n\n\nAfară-i toamnă, frunză-mprăștiată,\nIar vântul zvârle-n geamuri grele picuri;\nȘi tu citești scrisori din roase plicuri\nȘi într-un ceas gândești la viața toată.\n\nPierzându-ți timpul tău cu dulci nimicuri,\nN-ai vrea ca nime-n ușa ta să bată;\nDar și mai bine-i, când afară-i zloată,\nSă stai visând la foc, de somn să picuri.\n\nȘi eu astfel mă uit din jeț pe gânduri,\nVisez la basmul vechi al zânei Dochii;\nÎn juru-mi ceața crește rânduri-rânduri;\n\nDeodat-aud foșnirea unei rochii,\nUn moale pas abia atins de scânduri...\nIar mâini subțiri și reci mi-acopăr ochii.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSonet II\n\n\n\nSunt ani la mijloc și-ncă mulți vor trece\nDin ceasul sfânt în care ne-ntâlnirăm,\nDar tot mereu gândesc cum ne iubirăm,\nMinune cu ochi mari și mână rece.\n\nO, vino iar! Cuvinte dulci inspiră-mi,\nPrivirea ta asupra mea se plece,\nSub raza ei mă lasă a petrece\nȘi cânturi nouă smulge tu din liră-mi.\n\nTu nici nu știi a ta apropiere\nCum inima-mi de-adânc o liniștește,\nCa răsărirea stelei în tăcere;\n\nIar când te văd zâmbind copilărește,\nSe stinge-atunci o viață de durere,\nPrivirea-mi arde, sufletul îmi crește.\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSonet III\n\n\n\nCând însuși glasul gândurilor tace,\nMă-ngână cântul unei dulci evlavii -\nAtunci te chem; chemarea-mi asculta-vei?\nDin neguri reci plutind te vei desface?\n\nPuterea nopții blând însenina-vei\nCu ochii mari și purtători de pace?\nRăsai din umbra vremilor încoace,\nCa să te văd venind - ca-n vis, așa vii!\n\nCobori încet... aproape, mai aproape,\nTe pleacă iar zâmbind peste-a mea față,\nA ta iubire c-un suspin arat-o,\n\nCu geana ta m-atinge pe pleoape,\nSă simt fiorii strângerii în brațe -\nPe veci pierduto, vecinic adorato!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nSperanța\n\n\n\nCum mângâie dulce, alină ușor\nSperanța pe toți muritorii!\nTristețe, durere și lacrimi, amor\nAzilul își află în sânu-i de dor\nȘi pier, cum de boare pier norii.\n\nPrecum călătorul, prin munți rătăcind,\nPrin umbra pădurii cei dese,\nLa slaba lumină ce-o vede lucind\nAleargă purtat ca de vânt\nDin noaptea pădurii de iese:\n\nAșa și speranța - c-un licur ușor,\nCu slaba-i lumină pălindă -\nAnimă-nc-o dată tremândul picior,\nDe uită de sarcini, de uită de nori,\nȘi unde o vede s-avântă.\n\nLa cel ce în carcere plânge amar\nȘi blestemă cerul și soartea.\nLa neagra-i durere îi pune hotar,\nFăcând să-i apară în negru talar\nA lumii par?nimfă - moartea.\n\nȘi maicii ce strânge pruncuțu-i la sân,\nPrivirea de lacrime plină,\nVăzând cum geniile morții se-nclin\nPe fruntea-i copilă cu spasmuri și chin,\nSperanța durerea i-alină.\n\nCăci vede surâsu-i de grație plin\nȘi uită pericolul mare,\nL-apleacă mai dulce la sânu-i de crin\nȘi fața-i umbrește cu păr ebenin,\nLa pieptu-i îl strânge mai tare.\n\nAșa marinarii, pe mare umblând,\nIzbiți de talazuri, furtune,\nIzbiți de orcanul ghețos și urlând,\nSperanța îi face de uită de vânt,\nȘi speră la timpuri mai bune.\n\nAșa virtuoșii murind nu desper,\nSperanța-a lor frunte-nsenină,\nSperanța cea dulce de plată în cer,\nȘi face de uită de-a morții dureri,\nPleoapele-n pace le-nchină.\n\nCum mângâie dulce, alină ușor\nSperanța pe toți muritorii!\nTristețe, durere și lacrimi, amor\nAzilul își află în sânu-i de dor\nȘi pier, cum de boare pier norii.\n\n1866 11/23 septembrie\n\n\n\n\n\n"
    },
    {
        "Text": "\n\nMihai Eminescu\n\n\n\n\nTe duci...\n\n\n\nTe duci și ani de suferință\nN-or să te vază ochi-mi triști,\nÎnamorați de-a ta ființă,\nDe cum zâmbești, de cum te miști.\n\nȘi nu e blând ca o poveste\nAmorul meu cel dureros,\nUn demon sufletul tău este\nCu chip de marmură frumos.\n\nÎn față farmecul palorii\nȘi ochi ce scânteie de vii,\nSunt umezi înfiorătorii\nDe lingușiri, de viclenii.\n\nCând mă atingi, eu mă cutremur,\nTresar la pasul tău când treci,\nDe-al genei tale gingaș tremur,\nAtârnă viața mea de veci.\n\nTe duci și rău n-o să-mi mai pară\nDe-acum de ziua cea de ieri,\nCă nu am fost victimă iară\nNeînduratelor dureri.\n\nC-auzu-mi n-o să-l mai întuneci\nCu-a gurii dulci suflări fierbinți,\nPe frunte-mi mâna n-o s-o luneci\nCa să mă faci să-mi ies din minți.\n\nPuteam numiri defăimătoare\nÎn gândul meu să-ți iscodesc,\nȘi te uram cu-nverșunare,\nTe blestemam, căci te iubesc.\n\nDe-acum nici asta nu-mi rămâne\nȘi n-o să am ce blestema,\nCa azi va fi ziua de mâine,\nCa mâini toți anii s-or urma -\n\nO toamnă care întârzie\nPe-un istovit și trist izvor;\nDeasupra-i frunzele pustie -\nA mele visuri care mor.\n\nViața-mi pare-o nebunie\nSfârșită făr-a fi-nceput,\nÎn toată neagra vecinicie\nO clipă-n brațe te-am ținut.\n\nDe-atunci pornind a lui aripe\nS-a dus pe veci norocul meu -\nRedă-mi comoara unei clipe\nCu ani de părere de rău!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nTrecut-au anii...\n\n\n\nTrecut-au anii ca nori lungi pe șesuri\nȘi niciodată n-or să vie iară,\nCăci nu mă-ncântă azi cum mă mișcară\nPovești și doine, ghicitori, eresuri,\n\nCe fruntea-mi de copil o-nseninară,\nAbia-nțelese, pline de-nțelesuri -\nCu-a tale umbre azi în van mă-mpesuri,\nO, ceas al tainei, asfințit de sară.\n\nSă smulg un sunet din trecutul vieții,\nSă fac, o, suflet, ca din nou să tremuri\nCu mâna mea în van pe liră lunec;\n\nPierdut e totu-n zarea tinereții\nȘi mută-i gura dulce-a altor vremuri,\nIar timpul crește-n urma mea... mă-ntunec!\n\n\n\n\n\n\n"
    },
    {
        "Text": "\n\nMihai Eminescu\n\n\n\n\nUn luceafăr\n\n\n\nUn luceafăr, un luceafăr înzestrat cu mii de raze\nÎn viața-mi de-ntuneric a făcut ca să se vază.\nEu privind acea lumină ca din visuri mă deștept\nȘi cu brațele-amândouă cătră dânsa mă îndrept.\n\nCa o zână din poveste ea e naltă și ușoară,\nE subțire și gingașă și din ochi revarsă pară,\nIar la față e bălâie, părul galben cade creț,\nTrandafiri pe față are și cu zâmbetul isteț.\n\n1876\n\n\n\n\n\n"
    },
    {
        "Text": "\n\nMihai Eminescu\n\n\n\n\nVenere și Madonă\n\n\n\nIdeal pierdut în noaptea unei lumi ce nu mai este,\nLume ce gândea în basme și vorbea în poezii,\nO! te văd, te-aud, te cuget, tânără și dulce veste\nDintr-un cer cu alte stele, cu-alte raiuri, cu alți zei.\n\nVenere, marmură caldă, ochi de piatră ce scânteie,\nBraț molatic ca gândirea unui împărat poet,\nTu ai fost divinizarea frumuseții de femeie,\nA femeiei, ce și astăzi tot frumoasă o revăd.\n\nRafael, pierdut în visuri ca-ntr-o noapte înstelată,\nSuflet îmbătat de raze și d-eterne primăveri,\nTe-a văzut și-a visat raiul cu grădini îmbălsămate,\nTe-a văzut plutind regină printre îngerii din cer\n\nȘi-a creat pe pânza goală pe Madona Dumnezeie,\nCu diademă de stele, cu surâsul blând, vergin,\nFața pală-n raze blonde, chip de înger, dar femeie,\nCăci femeia-i prototipul îngerilor din senin.\n\nAstfel eu, pierdut în noaptea unei vieți de poezie,\nTe-am văzut, femeie stearpă, fără suflet, fără foc,\nȘi-am făcut din tine-un înger, blând ca ziua de magie,\nCând în viața pustiită râde-o rază de noroc.\n\nAm văzut fața ta pală de o bolnavă beție,\nBuza ta învinețită de-al corupției mușcat,\nȘi-am zvârlit asupră-ți, crudo, vălul alb de poezie,\nȘi paloarei tale raza inocenței eu i-am dat.\n\nȚi-am dat palidele raze ce-nconjoară cu magie\nFruntea îngerului-geniu, îngerului-ideal,\nDin demon făcui o suntă, dintr-un chicot, simfonie,\nDin ochirile-ți murdare, ochiu-aurorei matinal.\n\nDar azi vălul cade, crudo! dismețit din visuri sece,\nFruntea mea este trezită de al buzei tale-ngheț\nȘi privesc la tine, demon, și amoru-mi stins și rece\nMă învață cum asupră-ți eu să caut cu dispreț!\n\nTu îmi pari ca o bacantă, ce-a luat cu-nșelăciune\nDe pe-o frunte de fecioară mirtul verde de martir,\nO fecioar-a cărei suflet era sunt ca rugăciunea,\nPe când inima bacantei e spasmodic, lung delir.\n\nO, cum Rafael creat-a pe Madona Dumnezeie,\nCu diadema-i de stele, cu surâsul blând, vergin,\nEu făcut-am zeitate dintr-o palidă femeie,\nCu inima stearpă, rece și cu suflet de venin!\n\n...\n\nPlângi, copilă? - C-o privire umedă și rugătoare\nPoți din nou zdrobi și frânge apostat-inima mea?\nLa picioare-ți cad și-ți caut în ochi negri-adânci ca marea,\nȘi sărut a tale mâine, și-i întreb de poți ierta.\n\nȘterge-ți ochii, nu mai plânge!... A fost crudă-nvinuirea,\nA fost crudă și nedreaptă, fără razem, fără fond.\nSuflete! de-ai fi chiar demon, tu ești suntă prin iubire,\nȘi ador pe acest demon cu ochi mari, cu părul blond.\n\n1870, 15 aprilie\n\n\n\n\n\n"
    },
    {
        "Text": "\n\nMihai Eminescu\n\n\n\n\nVeneția\n\n\n\nS-a stins viața falnicei Veneții,\nN-auzi cântări, nu vezi lumini de baluri;\nPe scări de marmură, prin vechi portaluri,\nPătrunde luna, înălbind pereții.\n\nOkeanos se plânge pe canaluri...\nEl numa-n veci e-n floarea tinereții,\nMiresei dulci i-ar da suflarea vieții,\nIzbește-n ziduri vechi, sunând din valuri.\n\nCa-n țintirim tăcere e-n cetate.\nPreot rămas din a vechimii zile,\nSan Marc sinistru miezul nopții bate.\n\nCu glas adânc, cu graiul de Sibile,\nRostește lin în clipe cadențate:\n\"Nu-nvie morții - e-n zadar, copile!\"\n\n\n\n\n\n\n"
    }
]