[
    {
        "Text": "\n\nDimitrie Bolintineanu\n\n\n\n\nApa Bârsei\n\n\n\nCa un fluviu d-aur, splendidă lumină,\nPeste patru taberi, varsă luna plină.\nTurcii și tătarii somnului se dau;\nUngurii, la mese, grijile-nșelau.\nAstfel prin furtună, printre nopți, pe mare\nLopătarii varsă tânăra cântare.\n\nDar Șerban nu doarme, căci dulcele somn\nRar răsfață geana unui mare domn.\nGrijile, în horă, turbure se duce\nÎncotro lumina mai splendidă luce.\n\nCătre astea, cântul păsării prin flori\nSpune că se varsă fragedele zori.\nDomnul către ceruri-nalță rugăciune,\nApoi dă semnalul, trompeta răsună.\n\nLupta se începe, cetele tătare\nPasă înainte, strigă cu turbare.\nTurcii le sprijină; turcii și tătari\nSe îndes, s-amestec... Sprinteni armăsari\nNechează, spumează... Armele răsună;\nTremură pământul... Muntele detună,\nSoarele pălește... Apele roșesc...\nPăsările-n aer zborul lor opresc.\nOmul se îmbată d-omenescul sânge...\nMuma către sânu-i copilașul strânge.\nUngurii rezistă furiei cei vii,\nDar cum în suflarea negrei vijelii\nArborii rezistă, câteva minute,\nApoi își sfărâmă crăcile bătute,\nAstfel stau maghiarii cu-nfocatul dor,\nCu puterea dalbă sufletelor lor.\nDar-necați d-a noastră crâncenă putere,\nIată că se pleacă, bărbăția piere.\nDar atunci începe cruda măcelare.\nFuria scăpată, urlă cu turbare.\nCaii calcă în sânge până la copiți,\nCalcă și sfărâmă morții și răniți.\nStrigăte, trufașe, celui ce învinge,\nSe confund cu plânsul celui ce se stinge,\nAstfel cum bacanta, l-al plăcerii loc,\nVine despletită și cu ochii-n foc,\nȘi cu voluptate, și nesăturată,\nDe plăceri sălbateci și de vin se-mbată.\nSecheli s-abate. Zilele-i se curmă,\nPatru mii de nobili în mormânt îl urmă.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nCupa lui Ștefan\n\n\n\nÎntr-o monastire din trecut rămasă,\nÎn domneasca sală se întinde masă.\nMisail prezidă ast banchet voios\nȘi în timpul mesei zice dureros:\n\n- \"Ștefan după moarte lăsă moștenire\nArcul său și cupa l-astă monastire.\nCu Cantemireștii leșii au venit\nȘi prădând locașul, arcul au răpit;\n\nÎnsă nu răpiră cupa minunată!\nEa trăiește încă, de mirare!... Iată!\"\nEl arată cupa... Toți s-au minunat.\nEa era săpată dintr-un matostat.\n\nServii varsă-ntr-însa dulce tămâioasă.\nFiecine-nchină pentru o frumoasă.\nCând la cel din urmă rândul a venit,\nMisail ia cupa și-astfel a vorbit:\n\n- \"Unde este timpul cel de vitejie?\nTimpul de mari fapte?... Vai! n-o să mai vie?\nA căzut Moldova, căci orice români\nSe roșesc la gândul a mai fi stăpâni.\n\nEi îmbracă manta de înțelepciune;\nDar ca să-și ascunză trista slăbiciune.\nDar înțelepciunea fără-a cuteza,\nE ca cutezarea fără-a cugeta.\n\nCând vedem sfioasă patria română,\nNe-aducem aminte vorba cea bătrână:\nCel ce e mai aproape de mormântul său\nLa ideea morții tremură mai rău!\n\nȘtefan nu mai este... Însă o să vie\nAlți Ștefani cu viață și cu bărbăție:\nDacă timpul d-astăzi ne apasă greu,\nViitorul este al lui Dumnezeu!\n\nÎnsă pân’ să vie lanțul să ne rupă,\nNu va mai bea nimeni din această cupă;\nCând un suflet mare se va arăta,\nHârburile cupei le va aduna.\"\n\nZice,-aruncă cupa și o sparge-n trei...\nNimeni n-a strâns încă hârburile ei.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nDomnul Mavrogheni\n\n\n\nDomnul Mavrogheni pleacă cu oștire\nȘi, chemând boierii, zice cu mărire:\n- \"Astăzi este timpul să vă războiți\nȘi prin dalbe lupte să vă nemuriți.\nCela ce roșește a trăi-n robie,\nCătre-o mândra moarte să-mi urmeze mie!\"\nL-aste sfinte vorbe, vai! boierii-au râs!\nȘi cu ironie domnului au zis:\n- \"Portul nu ne iartă, doamne, a ne bate!\"\nNobilă mânie sufletu-i străbate,\nDar frângându-și dorul iară le-a vorbit:\n- \"Ce? în țara unde viața a domnit\nAstăzi nu mai este nici un suflet mare\nCe să bată încă de neatârnare,\nPe câmpia unde numărau pe flori\nÎn trecut vitejii ageri luptători?\nNu mai e scăpare pentru ăst pământ!\nInimile voastre sunt un trist mormânt,\nUnde nici o floare nu mai înflorește,\nUnde nici o rază nu mai strălucește!\nSă-mi aducă caii ăstor mari boieri,\nLor le dau eu ranguri pentru cavaleri!\nEi merg la bătaie, fără-mpotrivire,\nNumai lor se cade cinste și mărire.\"\nAstfel zice domnul trist și abătut.\nÎnsă din mulțime iată au părut\nCăpitani de frunte, plini de vitejie,\nDe amorul țării și mărinimie.\n- \"În aceste locuri, deși suferim,\nÎnsă pentru țară mergem să murim!\"\nEi plecară-ndată să se războiască;\nLa Tismana bate armia nemțească.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nFata de la Cozia\n\n\n\nTrâmbița răsună sus pe coasta verde;\nArmia lui Țepeș printre brazi se pierde.\n- \"Iată! strig vitejii, mândrul căpitan\nCe-a ucis cu mâna-i pașa musulman!\"\n\nDomnul îl sărută și cu bucurie:\n- \"Spune-mi, vrei tu aur, ranguri sau soție?\nDacă vrei avere, da-ți-voi cât vei vrea;\nDacă vrei soție, da-ți-voi fata mea!\"\n\n- \"Doamne! nu voi aur, nici onori deșarte:\nN-am venit în lupte sa-mi trag așa parte;\nPlângerile țării brațul mi-a-narmat;\nPentru-a ei scăpare astăzi m-am luptat.\nIar de este vorba să-mi dai soțioară,\nAflă că eu însumi sunt o fetișoară!\"\n\nLa aceste vorbe junele frumos\nCoiful își aruncă, păru-i cade-undos.\nToată adunarea vede cu răpire\nO fetiță dulce ca o fericire.\nDomnul se răpeste de mândrețea ei.\n- \"Care din boierii-mi vrei bărbat să iei?\"\n\n- \" Doamne, zise fata, vrei să fiu soție\nUnui din ostașii care-mi place mie?\nToți sunt bravi la luptă, nu ma îndoiesc;\nÎnsă pe-al meu mire voi să îl iubesc.\"\n\nDomnul fiu s-aruncă l-ale ei picioare\nȘi cu o vorbire dulce rugătoare:\n- \"Fii a mea domniță și îți jur pe cer\nPentru tine-n lume să trăiesc, să pier!\"\n\nLa aceste vorbe tânăra fecioară\nRumenind la față ca o rozișoară:\n- \"Dacă vei iubirea-mi să o dobândești,\nPentru țară, doamne, să mori, să trăiești!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nÎntoarcerea lui Mihai\n\n\n\nDe la lungi războaie, Mihai cu mărire\nIntră-n capitală cu a lui oștire.\nEl se urcă-n tronu-i mândru ocolit.\nCei ce au puterea astfel i-au vorbit:\n- \"Doamne! Focul arde în această țară.\nÎncă ieri cu ură mulți se răsculară.\nDar răzvrătitorii s-au întemnițat\nȘi prin zelul nostru țara a scăpat.\"\n- \"Voi zdrobi răscoala ce țara uraște;\nDar voi sparge încă pricina ce-o naște:\nDacă astă țară umblă-a se scula,\nEste semn că n-aveți simpatia sa.\nLui Rodolf voi scris-ați că e răzvrătire,\nCă ai noștri cată cu a lui unire.\nDacă cel ce-o cere e răsculător,\nȚara mea, eu însumi sunt răzvrătitor...\nAm învins păgânii, i-am gonit afară;\nDar a lor sămânță o găsesc în țară.\nEa-nconjoară tronul pentru a-l răci\nDe inima țării, apoi a-l lovi.\nNeputând acuma tronul să lovească,\nEa îi urcă scara ca să îl mânjească.\nTronului nu-i pasă de loviri străine\nCa d-acea trădare ce s-ascunde-n sine.\nPlanta nu se teme de cei ce-o jignesc,\nCa de viermi ce-n sânu-i nasc ș-o veștejesc.\nDe aș ști că sceptrul se robește vouă\nȘi oricui să fie, eu l-aș rupe-n două!\nJugul celor barbari oare l-am spart eu,\nCa sub jugul vostru să-mi plec capul meu?\nPrinșii fie liberi! Au cuvântu-mi dat.\nVoi intrați în noaptea d-unde v-am luat!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMărioara\n\n\n\n- \"Dragul dulce-al vieței mele\nLa oaste s-a dus,\nȘi de-atuncea soare, stele,\nToate au apus!\n\nMâna mea l-a lui plecare\nCalu-i a-nfrânat.\nȘi-ntr-o dulce sărutare\nInima mi-a dat.\"\n\nAstfel cântă Mărioara\nDup-al ei iubit,\nȘi pe față-i lăcrimioara\nDulce a-nflorit.\n\nÎnsă iată că sosește\nMândrul ei amor\nȘi în noaptea ce domnește\nSpune al său dor.\n\n- \"În câmpia sângeroasă\nFrații mi-am lăsat\nȘi la tine-a mea frumoasă,\nIată c-am zburat.\n\nCăci, vezi tu, o, dulce nume,\nÎnger ce iubesc!\nFără tine-n astă lume\nNu pot să trăiesc.\"\n\n- \"Ce zici tu, o, neferice,\nMândrul meu iubit!\nAșadar eu nu-ți voi zice:\nBine ai venit!\n\nDar de nu poți fără mine\nÎn lume-a trăi,\nLa bătaie eu cu tine,\nHaide, voi veni!\"\n\nAmândoi pe cai s-aruncă\nȘi prin noapte zbor,\nȘi trecând prin verdea luncă\nCântă cu amor:\n\n- \"Dacă nu poți fără mine\nÎn lume-a trăi,\nPentru țară, eu cu tine\nDulce voi muri.\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMihai la pădurarul\n\n\n\nMihai pierduse lupta.1 El umbla rătăcit,\nSi omul, si natura acum l-au părăsit;\nE noapte, vijelie... vestmintele-i sunt ude.\n-- Bine-ai venit, streine!... o voce se aude,\nO voce virginală... urmează-mi... ai scăpat!\nSi-o mână se întinde eroului mirat.\n\nIntr-o colibă mică la zece pasi îl duce.\nEl intră; la lumină zăreste-o fată dulce.\nCopila îi surâde ca cele dintâi flori\nCe-anuntă primăvara la tristii călători.\nParintele ei vine si amândoi veghează\nSă aibă multumire acel ce-l ospătează.\n\n-- Tu esti Mihai Viteazul!... eu ungur, tu român.\nDar nu aici o teamă! îi zice-acest bătrân,\nCăci ospitalitatea în ceruri e născută\nCând ura între oameni era necunoscută.\nEa îsi deschide sânul la toti câti o doresc:\nAltmintirea, ar pierde caracteru-i ceresc.\nSub simplele vestminte s-ascunde câteodată\nO inima de ură si de trădări curată\nPrecum, sub mantă d-aur a omului bogat,\nS-ascunde câte-un suflet de pătimi degradat.\nAsadar, nu te teme! nu te-ndoi de mine!\nCa sufletu-ti si lutu-ti în pace să s-aline!\n\nIar tânăra copilă cu buze de rubin\nEroului la masă turnă în cupă vin;\nUn plâns de tinerete pe fata lui străluce\nSi crede înca-o dată că viata este dulce.\n\n1 - Lupta de la Mirăslău.\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMihai revenind de la Dunăre\n\n\n\nDomnul României către țară vine\nStrălucit de-nvingeri de prin țări vecine.\nLasă să purceadă corpu-i de soldați\nȘi ramâne-n urmă cu șase bărbați.\nDar le vine știre că-n dumbrava deasă\nÎl pândesc cinci sute turci, oștire-aleasă.\n\nPrintre-a serii umbră cu-ai săi scutieri\nDomnu-atacă-ndată cinci sute-ieniceri.\nTurcii în bătaie strigă cu putere,\nIar eroii noștri se lupta-n tăcere.\nO minune mare! Turcii sunt învinși!\nNumai domnul taie patrusprece inși!\nApoi urmă calea-i. Iară luna plină\nLe așterne drumul cu flori de lumină.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMircea cel mare și solii\n\n\n\nÎntr-o sală-ntinsă, printre căpitani,\nStă pe tronu-i Mircea încărcat de ani.\n\nAstfel printre trestii tinere-nverzite\nUn stejar întinde brațe veștejite.\n\nAstfel după dealuri verzi și numai flori\nStă bătrânul munte albit de ninsori.\n\nCurtea este plină, țara în mișcare;\nSoli trimiși de Poartă vin la adunare.\n\nToți stau jos mic, mare, tânăr și bătrân...\nEra nobil omul când era român.\n\nSolii dau firmanul. Mircea îl citește,\nApoi, cu mărire, astfel le vorbește:\n\n- \"Padișahul vostru, nu mă îndoiesc,\nVa să facă țara un pământ turcesc.\n\nPacea ce-mi propune este o sclavie\nPână ce românul să se bată știe!\"\n\nLa aceste vorbe sala-a răsunat;\nDar un sol îndată vorba a luat.\n\n- \"Tu, ce într-această nație creștină\nStrălucești ca ziua într-a ta lumină,\n\nTu, o, doamne, cărui patru țari se-nchin.\nAllah să te ție, dar ești un hain!\"\n\nÎn murmură surdă vorbele-i se-neacă.\nCavalerii trage spadele din teacă.\n\nMircea se-ndreptează iute către ei:\n- \"Respectați solia, căpitanii mei!\"\n\nApoi către solii Porții el vorbește:\n- \"Voi, prin care șahul astăzi mă cinstește!\n\nMircea se închină de ani obosit;\nÎnsă al său suflet nu e-mbătrânit:\n\nOchii săi sub gene albe și stufoase\nCu greu mai îndreaptă săgeți veninoase;\n\nDar cu toate astea fieru-i va lovi,\nȘ-albele lui gene încă n-or clipi.\n\nCela ce se bate pentru a lui țară,\nSufletu-i e focul soarelui de vară.\n\nMergeți la sultanul care v-a trimis,\nȘ-orice drum de pace, spuneți că e-nchis!\"\n\nApoi către curte domnul se îndreaptă.\n- \"Fericirea țării de la noi s-așteaptă.\n\nDe deșarte vise să nu ne-nșelăm:\nMoarte și sclavie la străini aflăm.\n\nViitor de aur țara noastră are\nȘi prevăz prin secoli a ei înălțare.\n\nÎnsă mai-nainte trebuie să știm\nPentru ea cu toții martiri să murim!\n\nCăci fără aceasta lanțul ne va strânge\nȘi nu vom ști încă nici chiar a ne plânge!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMircea la bătaie\n\n\n\nArmia maghiară țara a-nvelit;\nSoarele văzând-o, a îngălbenit.\n\nDar bătrânul Mircea nu se înspăimântă:\nCu o mică ceată de voinici s-avântă.\n\nNu că el voiește țara a scăpa,\nCi va să-mplinească datoria sa.\n\nUnde este timpul cel de bărbăție\nCând murea românul pentr-o datorie!\n\nPe un cal ce mușcă spumă în zăbale,\nPrintre zi și noapte el își face cale.\n\n- \"Frații mei! vorbește falnicul bătrân,\nDumnezeu voit-a ca să mor român.\n\nCel ce a sa viață țării sale-nchină\nPiere ca lumina într-a sa lumină.\n\nCe e-n viața țării viața unui om?\nCe e-n primăvară floarea unui pom?\nCeea ce prin stele este-o stelioară\nȘi-n nemărginire un minut ce zboară.\nȘoimul când se vede prins de vânători,\nSpun că își sfărâmă cuib și puișori.\nAstfel decât lanțul brațul să le-ncingă,\nCe-i român, ce-i nobil astăzi să se stingă.\"\n\nUnde este timpul cel de bărbăție\nCând murea românul pentr-o datorie?!\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMoartea lui Mihai Viteazul\n\n\n\nPe câmpia Turzii, pe un verde plai,\nTabără oștirea marelui Mihai.\nAcolo, în cortu-i, domnul se gândește:\nFericirea țării inima-i răpește.\nAre-o presimțire ce l-a turburat\nȘi pe mâna-i mândră capul a plecat.\nÎn deșert speranța inima-i răsfață;\nLacrimile udă gânditoarea-i față.\nÎnaintea celor ce îl ocolea,\nCu o mantă d-aur el se ascundea.\nCătre căpitanii ce îl înconjoară:\n- \"Dragii mei! Iertați-mi astă lăcrimioară!\nE o slăbiciune de care roșesc\nToți câți au un suflet tare, bărbătesc.\nÎnsă sunt minute când natura cere\nDe la cel mai tare partea-i de durere...\nAstăzi pot să număr mai la nouă ani\nDe când noi ne batem cu atâți dușmani.\nEste-adevărat, am făcut, în lume,\nNeamului acesta cel mai mare nume.\nÎnsă, ce-i mărirea, fără de folos?\nCeea ce-i în noapte focul mincinos!\nSingură mărirea nu-i destulătoare,\nNu voi foc de stele, ci voi foc de soare.\nCâte mii de inimi moartea n-a-nghețat?\nȘi în câte case dorul n-a intrat?\nȚara este-n lacrimi și se pustiește.\nFloarea tinerimii câmpul învelește.\nȘi în raza slavei unde strălucim,\nVăz, pe nesimțite noi ne mistuim!\nAstăzi lupta noastră orice luptă curmă;\nEa va fi lovirea cea mai de pe urmă.\nAstăzi este timpul ca să isprăvim.\nSau români ne pierdem, sau români trăim!\"\n\nAsfel le vorbește... Dar doi soli sosiră,\nDoi trimiși ai Bastei. Capii toți ieșiră.\n\n- \"Basta vă trimite? Spuneți ce dorește!\nBasta, iară Basta!... nu mai isprăvește!\"\n- \"Ce dorește? zice unul din călăi,\nBasta poruncește la vasalii săi!\"\n- \"Să pornești îndată banda ta în țară!\"\nÎi răspunse celalt cu o vorb-amară.\n- \"Mergeți, zise domnul, l-al vostru stăpân!\nSpuneți-i că nu e încă un român\nCare să dea arma pân-a nu se bate!\nDe-i bărbăt, aice vie a combate!\"\n- \"Este timp!...\" șoptește un ucigător.\nCelalt trage iute paloșul ușor\nȘi c-o lovitură repede și tare\nÎl împlântă-n sânul eroului mare.\nCăpitanii iute sar, mi-l înconjor,\nDar Mihai le zice: \"Fraților, eu mor...\nSpuneți doamnei mele să nu se mâhnească\nȘi-n iubirea țării fiii mei să-i crească.\nCând vor fi în vârstă, să le spuie ea\nCă nu voi răzbună pentru moartea mea;\nNumai pentru țară și neatârnare\nSânul lor să simtă sfânta răzbunare!\nIară voi, tovarăși, mie îmi jurați\nNiciodată mâna cu străin să dați!\"\n\nLa aceste vorbe cade-ntr-al său sânge.\nToat-a lui oștire cu durere-l plânge.\nApele pe cale stau și se opresc;\nPăsările-n aer triste ciripesc.\nMoartea cu-a ei mână fața lui atinge;\nInima-i îngheață, vorba i se stinge.\nIar viața-i mândră zboară către nori,\nCa mirosul dulce unei stinse flori.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMonastirea Putna\n\n\n\nSub un chip de înger, într-un vis ferice,\nDomnului Vasile gândul rău îi zice:\n- \"Monastirea Putna, ăst locaș plăcut,\nS-a zidit pe aur de un domn avut.\nMergi și o dărâmă pâna-n temelie\nȘi-ei găsi tu aur să faci alte-o mie\".\n\nIar Vasile-domnul d-aur pătimaș,\nPune să dărâme ăst frumos locaș.\nCând ostașii sapă până-n temelie,\nUn bătrân călugăr zice cu mânie:\n\n- \"Domnii mari nălțară sfinte monastiri\nSă aminte țării zile de măriri.\nTu le surpi, o, doamne! Tu nu le-nțelegi,\nCăci tu nu ai fapte de urmași să legi.\nCând un domn la aur inima-și robește,\nTronul se degradă, țara veștejește.\nÎnsuși ca magnetul tragi și însușești\nAurul oriunde poți să îl găsești.\nDar te teme, doamne, să nu tragi la tine\nCuiele de aur ce de tronu-ți ține.\"\n. . . . . . . . . . . . . . . . . . . . . . . . . . . . .\n. . . . . . . . . . . . . . . . . . . . . . . . . . . . .\nDomnul nu ascultă în a lui orbie,\nSapele răstoarnă vechea temelie.\nDomnul și boierii între ei se cert...\nÎnsă ce găsiră? - Un mormânt deșert.\nPe mormânt sunt scrise litere străbune.\nUn tălmaci citește și la toți le spune:\n- \"Din comori ce strângem pe acest pământ,\nIată ce-i al nostru: un tăcut mormânt!\"\nDe atuncea domnul pierde-a lui domnie\nȘi curând în urmă moare-n sărăcie.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMuma lui Ștefan cel Mare\n\n\n\nI\nPe o stâncă neagră, într-un vechi castel,\nUnde cură-n poale un râu mititel,\nPlânge și suspină tânăra domniță,\nDulce și suavă ca o garofiță;\nCăci în bătălie soțul ei dorit\nA plecat cu oastea și n-a mai venit.\nOchii săi albaștri ard în lăcrimele\nCum lucesc în rouă două viorele;\nBuclele-i de aur cad pe albu-i sân,\nRozele și crinii pe față-i se-ngân.\nÎnsă doamna soacră lângă ea veghează\nȘi cu dulci cuvinte o îmbărbătează.\n\nII\nUn orologiu sună noaptea jumătate.\nÎn castel în poartă oare cine bate?\n- \"Eu sunt, bună maică, fiul tău dorit;\nEu, și de la oaste mă întorc rănit.\nSoarta noastră fuse crudă astă dată:\nMica mea oștire fuge sfărămată.\nDar deschideți poarta... Turcii mă-nconjor...\nVântul suflă rece... Rănile mă dor!\"\nTânăra domniță la fereastră sare.\n- \"Ce faci tu, copilă?\" zice doamna mare.\nApoi ea la poartă atunci a ieșit\nȘi-n tăcerea nopții astfel i-a vorbit:\n- \"Ce spui, tu, străine? Ștefan e departe;\nBrațul său prin taberi mii de morți împarte.\nEu sunt a sa mumă; el e fiul meu;\nDe ești tu acela, nu-ți sunt mumă eu!\nÎnsă dacă cerul, vrând să-ngreuieze\nAnii vieții mele și să mă-ntristeze,\nNobilul tău suflet astfel l-a schimbat;\nDacă tu ești Ștefan cu adevărat,\nApoi tu aice fără biruință\nNu poți ca să intri cu a mea voință.\nDu-te la oștire! Pentru țara mori!\nȘi-ți va fi mormântul coronat cu flori!\"\n\nIII\nȘtefan se întoarce și din cornu-i sună;\nOastea lui zdrobită de prin văi adună.\nLupta iar începe... Dușmanii zdrobiți\nCad ca niște spice, de securi loviți.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nNăvala lui Țepeș\n\n\n\nNoaptea-i furtunoasă, și superbul domn\nÎn deșert mai cheamă fugătorul somn:\nO gândire mare sufletu-i îmbată;\nPrintr-o faptă rară să triumfe cată.\n\nPrintre noapte, ploaie, tunete de foc,\nCu cinci mii de roșii el își face loc:\nCum furtuna cade p-ape dormitoare\nSi d-odată-nalță valuri mugitoare,\nÎn ordia turca roșii năvălesc...\nTurcii se deșteaptă, strigă, s-amețesc.\n\nSunetele d-arme, strigăte turbate,\nPrintre vijelie zbor amestecate;\nCaii calcă rânduri de fărămături;\nSângele ca ploaia cură din săcuri.\n\nMohamed sub cortu-i dulcea pace cată;\nVise grațioase sufletu-i îmbată.\nUșile, la cortu-i, iată, se smicesc\nȘi pe cal apare domnul românesc.\nMohamed p-o poartă repede dispare...\nPrintre umbra deasă caută scăpare.\n\nCând pe fruntea nopții ziorile se joc,\nDomnul cu românii las al luptei loc;\nDar sultanul cearcă spăimă-atât de rară,\nCât, la miezul zilei, fuge spre hotară.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nȘtefan la moarte\n\n\n\nȘtefan, domnul țării, pe cei mai mari unește\nLa Suceava veche și-astfel le vorbește:\n- \"Fiul meu cel june! Voi, români doriți!\nMoartea mă culege dintr-ai mei iubiți.\nDorul pentru viață nu mă-ntristă foarte;\nOmul chiar când naște face-un pas spre moarte.\nViața-i ca fantasma cu chipul plăpând\nCe prin nopți s-arată și se stinge blând.\nOmu-i ca un vierme ce-n țărână pare\nUn minut vederii și, lucind, dispare.\nDar mă-ntristă foarte norul furtunos\nCe pe cerul țării trece neguros;\nSoliman ce mâine poate se prepară\nA lovi cu moarte draga noastră țară.\nUngurul cel falnic se supune lui.\nÎn poloni credință nu mai poți să pui.\nUn pilot cu minte prin furtuna tare\nNu desface toate pânzele ce are.\nAstfel pân’ ce fieru-i nou să-l încercăm,\nCu temeiuri bune țara să-nchinăm.\nIar de-ar vrea să surpe legi și dalbe date,\nSă muriți cu toții pentru libertate!\nNimeni nu e în lume mai disprețuit\nCa cel rob ce poartă jugul mulțumit,\nNimic nu ne-nsuflă hulă ca poporul\nCe dorește viața cu robia, dorul!\nE mai demn, mai nobil, oameni și pământ\nFața lor să-și schimbe sub un dalb mormânt,\nDecât în robie neamul să trăiască\nȘi de-a lui rușine lumea să roșească!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nUn ostaș român închis peste Dunăre\n\n\n\nPorumbiță întristată!\nEu ca tine sunt străin,\nȘi-ntr-o țară depărtată\nTu cânți tristă, eu suspin!\n\nÎnsă tu ai aripioare,\nPoți te-ntoarce când vei vrea;\nIar eu plâng în închisoare\nDupă dulcea țara mea!\n\nTu ai poate-o sorioară\nCe te cheamă ne-ncetat;\nIar eu am o drăgușoară\nCe în lacrimi am lăsat.\n\nÎnsă tu ai aripioare,\nPoți te-ntoarce când vei vrea,\nIar eu gem în închisoare\nDupă mândrulița mea!\n\nZboară, pasăre curată!\nȘi te-ntoarnă-n țara ta:\nIar eu, floare aruncată\nPe alt țărm, mă voi usca!\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nVisul lui Ștefan cel Mare\n\n\n\nSeara răspândește umbrele-i ușoare.\nȘi melancolia trece gânditoare.\n\nDar Ștefan cel Mare, rătăcit prin văi,\nDintr-un corn de aur cheamă bravii săi.\n\nInima-i zdrobită ca a lui oștire;\nȚara-i întristată ca a lui gândire!\n\nPe un colț de piatră șade el în dor;\nVântul suflă păru-i lung, fluturător.\n\nPentru-ntâia oară inima lui plânge!\nOchii lui revarsă picături de sânge.\n\nAcolo dă capul somnului mijind\nCe-i închide ochii cu-aripa-i d-argint.\n\nIată că-i apare o fecioară jună,\nAle cărei plete strălucesc la lună,\n\nNegre și bogate sub cununi de flori;\nOchii ei asupră-i cad pătrunzători;\n\nCad ca două raze, dulci și călduroase,\nMâna ei atinge coamele-i undoase.\n\n- \"Ce? Eroul mare, umbra a grăit,\nÎnsuși el suspină și s-a îndoit?\n\nÎnțeleg fricosul ce ascuns lovește,\nRobul ce sărută jugul ce-l strivește;\n\nDar un suflet mare, suflet de bărbat,\nNu-nțeleg, o, Ștefan, cum s-a întristat!\n\nMergi pe a ta cale, nu sta niciodată!\nUrmă datoria care ți-e lăsată!\n\nOrice-mpiedicare, stavili, vor pieri;\nCu-orice-mpiedicare țar-a ta va fi!\"\n\nPe un nor de aur zboară ea cu fală;\nUn parfum de roze pasul ei exală.\n\nȘtefan se deșteaptă, șterge fața sa,\nUnde-o lăcrimioară dulce se scura.\n\nLuna argintoasă râde printre nori,\nDulcea filomelă cântă între flori;\n\nIar la focul lunii, când mi se deșteaptă,\nVede-a lui oștire care îl așteaptă.\n\nVede căpitanii ce îl înconjor\nÎn tăcerea nopții le vorbește lor:\n\n- \"Fraților de arme, fala romănească!\nDacă o să piară țara părintească,\n\nDacă-n cartea soartei este însemnat\nA pieri poporul cel mai lăudat,\n\nCel puțin atuncea piară vitejește\nRemușcând toiagul care îl lovește,\n\nCa un ager șarpe ce lovit și-nvins,\nCaută să muște cel ce l-a atins!\n\nAstfel e românul, și-n a lui cădere\nCine îl rănește, după dânsul piere!\n\nAstfel e românul, astfel să pierim,\nȘi-n căderea noastră chiar să ne mărim!\"\n\nMii de glasuri strigă... Luna bucuroasă\nDintr-un nor de aburi pare mai voioasă;\n\nStelele de aur mai cu foc lucesc\nȘi-n adâncul nopții văile mugesc:\n\n- \"Astfel e românul, astfel să pierim,\nȘi-n căderea noastră chiar să ne mărim!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nLa România\n\n\n\nAstfel cum se-nclină crinul\nFără viață și color,\nCând un vierme-i roade sânul\nFraged și desfătător;\nAstfel, dulce Românie,\nTu începi a te fana,\nȘi nimic n-aduce ție\nViața și mărirea ta!\nDragă, moartea locuiește\nChiar în sânul tău frumos.\nUnde mergi ea te-nsotește;\nOrice faci e de prisos.\nCând în dorul ce te-abate\nTu încaleci să combați,\nUn fiastru urcă-n spate\nȘi iți zice să abați!\nCând pe râul organizării\nVasul tău vrei a-l purta,\nUn fiastru, al pierzării,\nPune mâna-n cârma sa.\nUnde mâna ta plăcută\nScrie fericire,-amor!\nAltă mână nevăzută\nScrie-ndată: ură, dor!\nCând tu faci o faptă bună\nFiii tăi o veștezesc,\nRozele p-a ta cunună\nCum le pui se ofilesc!\nȘi speranța ta se curmă!\nCu nimica nu te-mpaci!\nToți s-arată pentru cârmă;\nDar eu nu mai văz cârmaci!\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMireasa mormântului\n\n\n\nFost-a când în noapte aurora luce,\nCând se luptă omul cu adâncu-i chin,\nPe atunci când somnul, mincinos și dulce,\nCurmă-al său suspin.\n\nEa era tăcută, tristă florioară!\nFruntea-i visătoare dulce se-nclina,\n’N aurul cosiței mâna-i albioară\nDistractă juca.\n\nVino mai aproape! dulcea mea,-mi vorbește,\nAscunzându-și ochii plini d-amor ceresc,\nTânăra mea viață cursul își oprește,\nPentru totdauna eu te părăsesc.\n\nȘi uitarea tristă mâine o să vie\nCu-ochii plini de lacrimi pe al meu mormânt,\nDorul ce m-apasă nimenea nu-l știe\nPe acest pământ.\n\nRara-i frumusețe arde de splendoare.\nSă rugăm! îmi zise, în genunchi căzând.\nOchii plini de moarte și de lăcrimioare\nSe-nălțau la ceruri amoros și blând.\n\nCând se curmă ruga, dulcea ei cătare\nSe-nturna spre mine plină de amor.\nPeste ochii-i geana cade cu-ntristare\nConsumată-n dor.\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nMuma tânără\n\n\n\nI\nLăutarii cântă hore grațioase;\nTinerii feciori\nCată după părul fetelor frumoase\nSă răpească flori.\nCa dulci fragi de câmpuri albele fetițe\nDulce rumenesc,\nApărând cu mâna mândrele cosițe,\nSărutări pe gură las de le răpesc.\n\nII\n- \"Dar tu, femeie tânără,\nDe ce stai gânditoare?\nÎn gene-ți văz o lacrimă\nCa roua pe o floare.\nVezi! pruncul tău ne farmecă\nCu chipul său cel dulce;\nCa fluturul sub auru-i,\nEl sub cosiță luce.\nDa’ tu-l privești și lacrima\nÎn gene-ți strălucește...\nO, spune, mumă tânără!\nCe cuget te răpește?\"\n- \"Când ochii mei îl caută,\nEu cerc durere-amară,\nGândind că-n cursul anilor\nVa fi rob el în țară!\"\n\n\n\n\n\n\n"
    },
    {
        "Text": "\n\nDimitrie Bolintineanu\n\n\n\n\nZiua bună la țară\n\n\n\nȚară dulce și frumoasă,\nTu, ce-ai fost gloria mea,\nEu mă duc, fii sănătoasă!\nNu știu de te-oi revedea.\n\nDar ce-mi pasă oare mie\nDacă pe pământ străin,\nDacă în călătorie\nMoartea îmi va zice: vin’!\n\nVai! în sânu-ți dulce, oare\nSunt eu mai puțin străin\nCând pe toată ziua moare\nVisul sufletului lin?\n\nIară se ridică norul.\nVasul tău nu este-n port,\nVânturi rele ca și dorul\nCătre negre stânci te port.\n\nMâine va veni străinul\nSă te prade, țara mea!\nMâine îți vor smulge sânul,\nMâine te-or îngenuchea.\n\nȘi tu n-ai nici mângâierea\nApărându-te, să mori.\nEi ți-au degradat durerea!\nȘi mormântu-ți n-are flori!\n\nȚi-au făcut cununi de spine\nCa iudeii lui Isus,\nȘi râzând amar de tine,\n\"Ai unirea!\" ei ți-au spus!\n\nDar ei ți-au luat din mână\nArmele ce ai avut.\nDragă patrie română,\nCe rău oare le-ai făcut?\n\nLa străini te-or da-n prădare,\nVai! și pe cămașa ta\nFiii vitregi cu turbare\nSorții lor vor arunca.\n\nTe-au lăsat în slăbiciune,\nFără legi, să putrezești\nȘi prin dulce moliciune\nTe-au lăsat să te slăbești!\n\nCând chiar fiii-ți te ucide,\nCe blestemi pe cel străin?\nȚara mea se sinucide!\nMoartea este-n al ei sân!\n\nFiii tăi nu vor dreptatea,\nS-a văzut atâția ani!\nEi invoacă libertatea\nCa să fie ei tirani!\n\nCătre-acestea, dragă țară,\nTu poți încă a trăi,\nNumai cei ce te-ncărcară,\nNumai ei vor veștezi.\n\nAstfel toamna când sosește\nFrunzele în pomi pălesc,\nVântul aspru le răpește,\nPutrede se risipesc.\n\nDar când primăvara vine\nPomul a reînverzit,\nPaseri cu cântări sublime\nNouă viață i-a vestit.\n\n\n\n\n\n\n"
    }
]