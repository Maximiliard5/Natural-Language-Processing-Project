[
    {
        "Text": "\n\nOctavian Goga\n\n\n\n\nCărbunii\n\n\n\nCărbunii când ți-or arde-n vatră\nÎn seri de ani târzii și goi,\nTu stând la lespedea de piatră\nSă te gândești c-am ars și noi...\n\nIar când din ochii de jăratic\nVor tresări scântei-scântei,\nSă știi că visul meu sălbatic\nS-a mai aprins o dată-n ei.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nRugăciune\n\n\n\nRătăcitor, cu ochii tulburi,\nCu trupul istovit de cale,\nEu cad neputincios, stăpâne,\nÎn fața strălucirii tale.\nÎn drum mi se desfac prăpăstii,\nȘi-n negură se-mbracă zarea,\nEu în genunchi spre tine caut:\nPărinte,-orânduie-mi cărarea!\n\nÎn pieptul zbuciumat de doruri\nEu simt ispitele cum sapă,\nCum vor să-mi tulbure izvorul\nDin care sufletul s-adapă.\nDin valul lumii lor mă smulge\nȘi cu povața ta-nțeleaptă,\nÎn veci spre cei rămași în urmă,\nTu, Doamne, văzul meu îndreaptă.\n\nDezleagă minții mele taina\nȘi legea farmecelor firii,\nSădește-n brațul meu de-a pururi\nTăria urii și-a iubirii.\nDă-mi cântecul și dă-mi lumina\nȘi zvonul firii-ndrăgostite,\nDă-i raza soarelui de vară\nPleoapei mele ostenite.\n\nAlungă patimile mele,\nPe veci strigarea lor o frânge,\nȘi de durerea altor inimi\nÎnvață-mă pe mine-a plânge.\nNu rostul meu, de-a pururi pradă\nUrsitei maștere și rele,\nCi jalea unei lumi, părinte,\nSă plângă-n lacrimile mele.\n\nDă-mi tot amarul, toată truda\nAtâtor doruri fără leacuri,\nDă-mi viforul în care urlă\nȘi gem robiile de veacuri.\nDe mult gem umiliții-n umbră,\nCu umeri gârbovi de povară...\nDurerea lor înfricoșată\nÎn inimă tu mi-o coboară.\n\nÎn suflet seamănă-mi furtună,\nSă-l simt în matca-i cum se zbate,\nCum tot amarul se revarsă\nPe strunele înfiorate;\nȘi cum sub bolta lui aprinsă,\nÎn smalț de fulgere albastre,\nÎncheagă-și glasul de aramă:\nCântarea pătimirii noastre.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nPlugarii\n\n\n\nLa voi aleargă totdeauna\nTruditu-mi suflet să se-nchine;\nVoi singuri străjuiți altarul\nNădejdii noastre de mai bine.\nAl vostru-i plânsul strunei mele,\nCreștini ce n-aveți sărbătoare,\nVoi, cei mai buni copii ai firii,\nUrziți din lacrimi și sudoare.\n\nCu mila-i nesfârșită, cerul\nClipirii voastre-nduioșate\nI-a dat cea mai curată rază\nDin sfânta lui seninătate.\nEl v-a dat suflet să tresară\nȘi inimă să se-nfioare,\nDe glasul frunzelor din codru,\nDe șopot tainic de izvoare.\n\nÎn coapsa grăitoarei miriști\nDevreme plugul vostru ară;\nE primăvară pe câmpie,\nȘi-n ochiul vostru-i primăvară.\nBlând tainele vi le desface\nDin sânu-i milostiva glie,\nCăci toată floarea vă cunoaște\nȘi toată frunza ei vă știe.\n\nPurtați cu brațele-amândouă\nA muncii rodnică povară,\nSub strălucirea-nlăcrimată\nA dimineților de vară.\nȘi nimeni truda nu v-alină,\nDoar bunul cerului părinte,\nDe sus, pe frunte vă așază\nCununa razelor lui sfinte.\n\nA voastră-i jalea cea mai mare,\nA voastră-i truda cea mai sfântă,\nStăpânul vitreg vă lovește,\nCând cerul bine-vă-cuvântă.\nDar dacă-n schimbul pâinii voastre,\nPiticul vă plătește fiere,\nÎndurător v-ascultă Domnul\nȘi vă trimite mângâiere.\n\nCând doarme plugul pe rotile,\nÎn pacea serilor de toamnă,\nLa voi coboară Cosânzeana,\nA visurilor noastre doamnă.\nVin crai cu argintate coifuri\nȘi-n aur zânele bălaie:\nAtâta strălucire-ncape\nÎn bietul bordeiaș de paie.\n\nFrați buni ai frunzelor din codru,\nCopii ai mândrei bolți albastre,\nSfințiți cu roua suferinții\nȚărâna plaiurilor noastre!\nDin casa voastră, unde-n umbră\nPlâng doinele și râde hora,\nVa străluci odată vremii\nNorocul nostru,-al tuturora.\n\nA mea e lacrima ce-n tremur\nPrin sita genelor se frânge,\nAl meu e cântul ce-n pustie\nNeputincioasa jale-și plânge.\nCi-n pacea obidirii voastre,\nCa-ntr-un întins adânc de mare.\nTrăiește-nfricoșatul vifor\nAl vremilor răzbunătoare.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nOltul\n\n\n\nMult iscusita vremii slovă\nNu spune clipa milostivă\nCe ne-a-nfrățit pe veci necazul\nȘi veselia deopotrivă...\nMărită fie dimineața\nCe-a săvârșit a noastră nuntă,\nBătrâne Olt! - cu buza arsă\nÎți sărutăm unda căruntă.\n\nÎn cetățuia ta de apă\nDorm cântecele noastre toate\nȘi fierbe tăinuita jale\nA visurilor sfărâmate.\nTu împletești în curcubeie\nComoara lacrimilor noastre,\nȘi cel mai scump nisip tu-l duci\nÎn vadul Dunării albastre.\n\nLa sânul tău vin, în amurguri,\nSfioase, fetele fecioare,\nȘi dimineața vin neveste\nCu șorțul prins în cingătoare -\nȘi vin păstori cu gluga albă,\nDin fluier povestindu-și dorul -\nȘi câte cântece și lacrimi\nNu duce valul, călătorul...\n\nDrumeț, bătut de gânduri multe,\nNe lași atât de greu pe noi,\nÎmbrățișându-ne câmpia,\nTe uiți adesea înapoi.\nAșa domol te poartă firea,\nCăci duce unda-ți gânditoare:\nDurerea unui neam ce-așteaptă\nDe mult o dreaptă sărbătoare.\n\nDemult, în vremi mai mari la suflet,\nErai și tu haiduc, moșnege,\nCând domni vicleni jurau pe spadă\nSă sfarme sfânta noastră lege;\nTu, frate plânsetelor noastre\nȘi răzvrătirii noastre frate,\nUrlai tăriilor amarul\nMâniei tale-nfricoșate.\n\nCum tresăreau încremenite,\nÎn jocurile lor buiestre,\nOștiri cu coifuri de aramă\nȘi roibi cu aur pe căpestre\nCând la strigarea ta de tată\nGrăbeau din codri la poiene,\nStrângând săcuri a subțioară,\nFeciorii mândrei Cosânzene.\n\nZdrobită-n praf, murea arama,\nȘi codrul chiotea, viteazul;\nIar tu, frăține, mare meșter,\nBiruitor frângeai zăgazul\nȘi,-mbujorându-te la față,\nTreceai prin văile afunde,\nÎncovoindu-ți îndărătnic\nMărețul tău grumaz de unde.\n\nSlăvite fărmituri a vremii,\nDe mult v-am îngropat văleatul...\nNeputincios pari și tu astăzi -\nTe-a-ncins cu lanțuri împăratul.\nCa unda ta strivită, gemem\nȘi noi, tovarășii tăi buni,\nDar de ne-om prăpădi cu toții,\nTu, Oltule, să ne răzbuni!\n\nSă verși păgân potop de apă\nPe șesul holdelor de aur;\nSă piară glia care poartă\nÎnstrăinatul nost' tezaur;\nȚărâna trupurilor noastre\nS-o scurmi de unde ne-ngropară\nȘi să-ți aduni apele toate -\nSă ne mutăm în altă țară!\n\n\n\n\n\n\n"
    },
    {
        "Text": "\n\nOctavian Goga\n\n\n\n\nNoi\n\n\n\nLa noi sunt codri verzi de brad\nȘi câmpuri de mătasă;\nLa noi atâția fluturi sunt,\nȘi-atâta jale-n casă.\nPrivighetori din alte țări\nVin doina să ne-asculte;\nLa noi sunt cântece și flori\nȘi lacrimi multe, multe...\n\nPe boltă, sus, e mai aprins,\nLa noi, bătrânul soare,\nDe când pe plaiurile noastre\nNu pentru noi răsare...\nLa noi de jale povestesc\nA codrilor desișuri,\nȘi jale duce Murășul,\nȘi duc tustrele Crișuri.\n\nLa noi nevestele plângând\nSporesc pe fus fuiorul,\nȘi-mbrățișându-și jalea plâng\nȘi tata, și feciorul.\nSub cerul nostru-nduioșat\nE mai domoală hora,\nCăci cântecele noastre plâng\nÎn ochii tuturora.\n\nȘi fluturii sunt mai sfioși\nCând zboară-n zări albastre,\nDoar roua de pe trandafiri\nE lacrimi de-ale noastre.\nIar codrii ce-nfrățiți cu noi\nÎși înfioară sânul\nSpun că din lacrimi e-mpletit\nȘi Oltul, biet, bătrânul...\n\nAvem un vis neîmplinit,\nCopil al suferinții,\nDe jalea lui ne-am răposat\nȘi moșii, și părinții...\nDin vremi uitate, de demult,\nGemând de grele patimi,\nDeșertăciunea unui vis\nNoi o stropim cu lacrimi...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDascălul\n\n\n\nMoșneag senin, eu tâmpla ta curată\nO cer pe veci nădejdii mele pază.\nDin soarele copilăriei mele\nPe fruntea ta mai licărește-o rază.\nÎn suflet simt cum negura se sfarmă\nȘi se-mpletește albă dimineață\nCând ochiul tău în inimă-mi coboară,\nTopind încet cetatea ei de gheață.\n\nAzi, ca un sfânt dintr-o icoană veche,\nBlând îmi răsai cu fața ta blajină,\nCu zâmbet bun, cu ochi cuminți și limpezi,\nStrălucitori de lacrimi și lumină.\nCu tine-aduci atâtea nestemate\nDin îngropatul vremilor tezaur,\nȘi amintirea-n țara ei mă poartă,\nCu pas încet, în carul ei de aur...\n\nMă văd în pragul zilelor mai bune...\nO casă-n deal, cu strașine plecate,\nUnde-asculta de sfaturile tale\nAtâta râs și-atâta sănătate.\nÎn frunte, tu păreai un mag din basme\nCând soarele, trecând peste fântână,\nBlând pătrundea prin strașina de paie\nȘi lumina bucoavna ta bătrână.\n\nA fost demult. - O rază care luptă\nZadarnic cu câmpiile de gheață.\nVezi, astăzi valul altei vieți mă poartă\nȘi-nțelepciunea altei lumi mă-nvață.\nDar sufletul și-acum își are cuibul\nAcolo sus, în satul de sub munte,\nUnde și azi zâmbește, împăcată,\nCurata cinste-a pletelor cărunte.\n\nBucoavna ta, sub pragul de pe grindă,\nÎși hodinește-nvățătura moartă,\nDar glasul tău și azi, la zi de praznic,\nToată povara greului o poartă.\nPierdut ascult troparul tău din strană\nȘi tainică și sfântă-mi pare clipa,\nPare că duhul altei lumi m-atinge,\nÎn zbor domol, pe frunte cu aripa.\n\nCăci simt plutind prin fumul de tămâie\nSfințenia cântării preacurate,\nCe-a rumenit o lume cu senina\nCucernicie-a vremilor uitate.\nȘi-n ochii tăi văd strălucind scânteia\nDin focul mare-al dragostei de lege,\nCe prin potopul veacurilor negre\nNe-a luminat cărările pribege.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDăscălița\n\n\n\nCând, tremurându-și jalea și sfiala,\nUn cânt pribeag îmbrățișează firea,\nȘi-un trandafir crescut în umbră moare,\nȘi soare nu-i să-i plângă risipirea,\nEu plâng atunci, căci tu-mi răsai în zare,\nA vremii noastre dreaptă muceniță,\nCopil blajin, cuminte prea devreme,\nSfielnică, bălaie dăscăliță.\n\nCa strălucirea ochilor tăi limpezi,\nPoveste nu-i mai jalnic povestită,\nTu ești din leagăn soră cu sfiala,\nPe buza ta n-a tremurat ispită.\nCununa ta de zile și de visuri\nAu împletit-o rele ursitoare,\nCa fruntea ta nu-i frunte de zăpadă,\nȘi mână nu-i atâtea știutoare.\n\nMoșnegi, ceteți ai cărților din strană,\nDin graiul tău culeg învățătură,\nE scrisă parcă-n zâmbetele tale\nSeninătatea slovei din scriptură.\nÎn barba lor, căruntă ca amurgul,\nEi strâng prinosul lacrimilor sfinte,\nCăci văd aievea întrupat ceaslovul\nÎn vorba ta domoală și cuminte.\n\nLa tine vin nevestele să-și plângă\nFeciorii duși în slujbă la-mpăratul,\nȘi tu ascunzi o lacrimă-ntre slove,\nÎn alte țări când le trimiți oftatul...\nȘi fete vin, să le-nflorești altița,\nLa pragul tău e plină ulicioara,\nȘi fetele își șopotesc în taină:\n\"Ce mâini frumoase are domnișoara!\"\n\n...Așa, grijind copiii altor mame,\nTe stingi zâmbind în calea ta, fecioară,\nIar căpătâiul somnului tău vitreg\nDe-un vis deșert zadarnic se-nfioară.\nTu parc-auzi cum picură la geamuri\nUn ciripit de pui de rândunică\nȘi-un gând răzleț îți înfierbântă tâmpla,\nCu tine-adoarme-o dulce, sfântă frică.\n\nSfios, amurgul toamnei mohorâte\nÎși mișcă-ncet podoaba lui bolnavă,\nCa din cădelniți fumul de tămâie,\nPrelung se zbate frunza din dumbravă.\nTu stai în prag, și din frăgar o frunză\nLa sânul tău s-a coborât să moară,\nIar vântul spune crengilor plecate\nPovestea ta, frumoasă domnișoară...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nBătrâni\n\n\n\nDe ce m-ați dus de lângă voi,\nDe ce m-ați dus de-acasă?\nSă fi rămas fecior la plug,\nSă fi rămas la coasă.\n\nAtunci eu nu mai rătăceam\nPe-atâtea căi răzlețe,\nȘi-aveați și voi în curte-acum\nUn stâlp la bătrânețe.\n\nM-aș fi-nsurat când isprăveam\nCu slujba la-mpăratul,\nMi-ar fi azi casa-n rând cu toți...\nCum m-ar cinsti azi satul...\n\nCâți ai avea azi dumneata\nNepoți, să-ți zică: \"Moșu...\"\nLe-ai spune spuză de povești...\nCu Împăratul Roșu...\n\n. . . . . . . . . . . . . .\n\nAșa... vă treceți, bieți bătrâni,\nCu rugi la Preacurata,\nȘi plânge mama pe ceaslov,\nȘi-n barbă plânge tata...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nReîntors\n\n\n\nStăpâne codru, crai bătrân:\nMai ții-le tu minte, oare?...\nLa umbra unui fir de nalbă\nPlângea o floare de cicoare,\nȘi-un firicel de izmă-creață\nSe săruta atunci cu Oltul...\nAtunci m-am dus în lume eu,\nFeciorul lui Iosif preotul!\n\nPărinte-al meu din vremi de mult,\nEra și-o casă la răscruci...\nEra a noastră... Nu știu, tu\nAminte dacă-ți mai aduci?...\nCă matca Oltului bătea\nLa colțul casei într-un soc,\nȘi-n Olt se oglindeau, din geam,\nTrei rădăcini de busuioc...\n\nCând mi-am luat într-un amurg\nDe frunza ta bunul rămas,\nEra și tata... Știi-l tu?...\nȘi mama sta sfârșită-n glas...\nȘi hâtrul dascălu Ilie,\nCel înțelept, glumeț și șchiop,\nLa vatră răzimat spunea\nO pilduire din Isop...\n\nBătrâne codru! Eu m-am dus,\nRăpus de-un gând nebun, pesemne,\nUitat-am pilda lui Isop,\nVârtejului să nu mă-ndemne...\nDar ostenit odat' privind\nLa zarea cerului albastră,\nAm plâns, și gândul m-a bătut\nSă mă întorc la casa noastră!...\n\n...Și m-am întors, stăpâne-al meu!...\nDar casa noastră nu mai este...\nAzi, rogu-te, să-mi spui din frunză\nÎndurerata ei poveste!\nCă dascălu Ilie-i mort...\nCum s-a schimbat de-atuncea satul...\nȘi Oltului i-a mutat matca\nPoruncă de la împăratul...\n\nCinstite crai! A fost demult.\nCă s-a schimbat atât de-atunci:\nSeninul razelor de soare\nȘi fața florilor din lunci...\nȘi-n valul vremilor s-a dus\nA vieții mele dimineață,\nCum s-o fi dus demult pe Olt\nCel firicel de izmă-creață...\n\nZadarnic cat stolul de visuri\nCe printre paltini se pierdură\nȘi dorurile mele scrise\nPe fața foilor de mură...\nȘi toate râsetele mele\nDin alunișul din zăvoi,\nȘi plânsul meu de-odinioară...\nNe-aveam atât de bine noi...\n\nAzi, lasă-ți freamătul să-mi pară\nUn mulcom zvon de patrafire,\nCe blând asupra mea-și pogoară\nDuioasa lor hirotonire...\nȘi spune-i vântului să tacă\nCând va porni de-aici la plai:\nCă răposatul n-a fost vrednic\nDe poala ta, bătrâne crai!\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDeparte\n\n\n\nVezi luna-n cingătoarea\nAprinsei bolți albastre,\nArgintul ei tivește\nȘi pragul casei noastre.\n\nȘi uite,-n clipa asta\nEu nu știu ce mă-ndeamnă\nSă simt întreg amarul\nAcestei nopți de toamnă.\n\nDar parcă plâng copacii\nDin frunzele lor moarte,\nȘi parc-aud un cântec\nCum tremură departe.\n\nAievea simt în suflet\nCum jalea lui m-apasă -\nAș vrea să fiu acuma\nÎn sat la noi, acasă.\n\nS-ascult cântarea blândă\nCum picură domoală,\nȘi capul greu de gânduri\nSă-l culc la mama-n poală.\n\nEa, biata, să-mi sărute\nȘuvițele pe frunte,\nNorocul să mi-l vadă\nÎn firele cărunte.\n\nÎncetișor la sânu-i\nObrajii să-mi îngroape,\nȘi lacrima nădejdii\nSă-i tremure-n pleoape.\n\nȘi lacrima nădejdii\nPe fruntea mea să cadă:\nUn picur de văpaie\nPe-un bulgăr de zăpadă.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nPe înserate\n\n\n\nMireasa cerului albastru\nÎși împânzește-n ape chipul,\nDe vraja ei tresare unda\nȘi-nfiorează-se nisipul.\n\nS-aștern bobițele de rouă\nPe-ntinsul luncii patrafir:\nDin mâna cerului, părinte,\nSe cerne preacuratul mir...\n\nÎn mulcom zvon se-mbrățișează\nCu apa trestia bolnavă -\nDoi licurici și-aprind sfiala\nÎn adăpostul de otavă.\n\nS-aude toaca cum, grăbită,\nÎn fag o bate-o gheunoaie -\nSe odihnesc pe iarbă mieii,\nȘi zurgălăii de cioaie.\n\nDomol purcede glas de schijă\nDe la clopotnița din deal,\nSă povestească lumii jalea\nÎnstrăinatului Ardeal.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nSara\n\n\n\nBolta și-a cernit năframa\nCa o mamă întristată,\nFloarea-soarelui pe câmpuri\nPleacă fruntea-ngândurată.\n\nZarea-și picură argintul\nPe ovezele de aur,\nOstenit, din aripi bate,\nCa un vis pribeag, un graur.\n\nCodrul cântăreții-și culcă,\nDoarme trestia bolnavă,\nDorm doi pui de nevăstuică\nSub o brazdă de otavă.\n\nS-a oprit trudita moară,\nDoarme apa la irugă,\nRăzimat pe coate-adoarme\nUn cioban întins pe glugă.\n\nDoarme cerul și pământul\nÎntr-o dulce-mbrățișare...\nDoar izvorul mai tresaltă\nCa un sân de fată mare.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nPribeag\n\n\n\nPlânge-o mierlă-ntr-o răchită\nLa răscruci de Dealu-Mare...\nSuie-n pas domol răzorul\nUn voinic pe murg călare...\n\nJos, în smalț de soare-apune,\nTurla satului străluce;\nSapă murgul și nechează\nȘi-nspre vale vrea s-apuce...\n\nSe înalță-n șea voinicul,\nVede-o casă-ntre poiene,\nȘi cu mâneca cămășii\nZvânt-o lacrimă din gene...\n\nÎntr-o clipă strânge frâul\nȘi-l îndeamnă-n altă parte,\nDârz pleoapele-și închide...\n\"Du-mă, murgule, departe!...\"\n\nSfărmând jgheabul cu potcoava\nDrumului s-așterne murgul -\nPeste plopi cu frunza rară\nCade-nlăcrimat amurgul...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nPace\n\n\n\nLuna-și picură argintul,\nTremurându-l pe fereastră;\nVede-atâta împăcare\nStrăjuind căsuța noastră.\n\nLângă pat, zâmbind, stă mama,\nAdormindu-și copilașii,\nCămășuță cu mătasă\nLe-a cusut mâna nănașii.\n\nNumai moșul povestește,\nAșezat pe fața vetrii -\nDumeriți de-o pildă veche,\nÎl ascultă doi cumetri.\n\nDar auzi! Cățelul latră,\nS-aud șopote-n ogradă\nȘi s-aude, subt opincă,\nScârțâitul de zăpadă.\n\nS-a curmat deodat' povestea\nȘi-i tăcere mută-n casă -\nOsteniți dorm ochelarii\nPe ceaslovul de pe masă.\n\nLicărind o raz-atinge\nGeamul ușii de la tindă,\nDe trei glasuri legănată,\nSe-nfiripă o colindă...\n\nDe sub țol ridică fruntea\nDouă fețe bucălaie...\nBlând zâmbește din icoană\nCuviosul Niculaie...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nPărăsit\n\n\n\nMor multe șiraguri de clipe,\nȘi nimeni nu-mi bate la poartră\nCând vremea-mi așterne pe suflet\nCenușa ei aspră și moartă.\n\nVin neguri cu noaptea pe umeri,\nȘi bezna mă-nghite, nătângă,\nȘi viforul vine, păgânul,\nA viselor aripi să-mi frângă.\n\nNu-i rază să-mi mângâie fruntea,\nÎncet coborându-mi din stele...\nMai străluci-va vreodată\nAltaru-nchinărilor mele?\n\nStejarul nădejdilor multe\nÎși scutură frunzele moarte...\nVai, tu ești atât de frumoasă,\nȘi tu-mi ești atât de departe...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nSolus ero\n\n\n\nTu, preacurată rază, ce-ai coborât din stele\nSă luminezi în noaptea singurătății mele,\nAscultă-mi rugăciunea, ce-o gem cu buza arsă:\nDin preajma vetrei mele, fă calea ta întoarsă.\nPăcătuiește raza curată, viorie,\nCând se oprește-n drumu-i pe-o strașină pustie,\nÎnvestmântând cu picuri din sfânta ei văpaie\nO scorbură, ce poartă un cuib de cucuvaie.\nVezi, zboar-atâția fluturi în necuprinsul firii,\nȘi strălucesc pe câmpuri, în floare, trandafirii.\nÎn calea ta senină, spre ei îndreaptă-ți zborul,\nCăci lor te dete-n gându-i de-viață-dătătorul,\nTu, preacurată rază, ce-ai rătăcit din stele,\nSă luminezi o clipă singurătății mele.\n\nEu port în mine noaptea, și-n bezna ei adâncă\nMi-e sufletul un vultur înlănțuit de-o stâncă;\nAr vrea adâncul bolții cu zboru-i să-ntretaie,\nPrin câmpuri de lumină, prin drumuri de văpaie,\nSă-și scalde ochii tulburi în râuri largi de stele...\nDar aspra țintuire a lanțurilor grele\nCu praful sur al pietrei îi înfrățește rostul...\nZadarnic vrea să-și cate în ceruri adăpostul:\nCu glas nebun el urlă, și bl?stemă, și țipă,\nȘi sânge cald stropește trudita lui aripă,\nȘi veșnic o să lupte, în patima-i păgână,\nCu bulgării de piatră, cu lumea de țărână...\n\nZâmbind amar se-ntreabă deci mintea gânditoare:\nDe ce-ar veni la mine făptura ta de floare?\nTu, înger cu ochi limpezi, cu aripi de mătasă,\nDe ce să te cutremuri de-o luptă nențeleasă?\nCând zboară-atâția fluturi în necuprinsul firii,\nȘi strălucesc pe câmpuri, în soare, trandafirii...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nNoapte\n\n\n\nNemărginită bolt-a nopții,\nDeschide tainica ta carte\nȘi-ascultă-mi glasul zbuciumării\nNeputincioase și deșarte.\nDoar mila ta n-o să se stingă\nCând două mâini tremurătoare\nÎși împreun' nevolnicia\nÎn chip de rugă și iertare.\n\nAzi țintele de nestemate\nCulege-le din cingătoare,\nCăci ochii stelelor mă mustră,\nȘi plânsul stelelor mă doare.\nAzi orice picur de lumină\nDin fața ta îmbujorată\nÎn țintirimul larg al minții\nO cruce proaspătă-mi arată.\n\nLe văd șireag... și mă cutremur,\nȘi fiecare clipă-mi pare\nO fărmitură ce se smulge\nCa dintr-un cântec de pierzare.\nSimt mintea dezgropându-și morții,\nCăzând la fiecare groapă,\nȘi jalea trecerii eterne\nMi-apasă plumbul pe pleoapă.\n\nCând tu mi-aprinzi în mii de facle\nSenina dragostei dovadă,\nÎnfiorându-se-n adâncuri,\nPlâng ochii osândiți să vadă.\nAducerea-aminte vine,\nȘi din oglinda-i blestemată\nÎnvie rostul celor duse...\nIar eu ascult ce-a fost odată...\n\nO lume-și desfăcea-nainte-mi\nComoara tainelor bogată,\nZvâcnea eternul ei cutremur\nSub tâmpla mea înfierbântată.\nO patimă-mi robise ochii\nCu strălucirea ei păgână\nȘi mă smulgea cu braț de vifor\nDin valul lumii de țărână.\n\nSimțeam fiorii-ndrăgostirii,\nMăreața-mbrățișare mută,\nCând în amurg târziu de vară\nPământ și boltă se sărută.\nȘi-n smalțul pulberii de rouă,\nCe strălucea pe câmp, măruntă\nPărea că firea-i hărăzește\nNădejdii mele dar de nuntă.\n\nEu mi-am zidit în nori altarul,\nȘi inima, smerita roabă,\nÎngenuncheată-n umilire,\nJertfea curata ei podoabă...\nAzi nu mai este... Și mă doare\nCând vraja razelor senine\nAprinde-o candelă de veghe\nÎntr-o biserică-n ruine...\n\nAzi fulgerele mele-s stinse\nȘi moarte-s zâmbetele toate\nȘi nu va mai rodi nisipul\nDin biata mea pustietate.\nÎn lanț de neguri și uitare\nAș vrea amarul meu să-l ferec...\nNemărginită bolt-a nopții,\nÎmbracă-ți haina de-ntunerec!\n\nAruncă vălul tău de umbră\nPe toate farmecele firii\nȘi-ngroapă-n adâncimi de ape\nIspitele îndrăgostirii.\nPe scânteierile de rouă\nȘi peste câmpul nins de floare,\nO beznă grea, ca giulgiul morții,\nSă cearnă pace-adormitoare.\n\nCând glasul tinereții moarte\nȘi-al viselor înfrigurate,\nRătăcitor, fără repaos,\nLa poarta sufletului bate,\nEu, învălit în întuneric,\nSă-nchid zăvorul de la poartă,\nȘi nici o stea să nu mai vadă\nSingurătatea mea deșartă.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDorința\n\n\n\nDeparte-aș vrea de-aici să vii,\nÎn alte lumi senine,\nÎn dimineața de Florii\nSă mă cunun cu tine.\n\nSă ne-așezăm în sat la noi,\nS-avem în deal o casă,\nSă fiu cel mai cuminte-n sat,\nȘi tu, cea mai frumoasă.\n\nSă vie și mama la noi,\nCă-i necăjită tare,\nSă aibă tihn-un an ori doi,\nOri cât pământ mai are.\n\nAcolo să trăim în munți\nDe cât trai avem parte,\nSătenii seara să-i adun\nȘi să le spun din carte:\n\nCă sunt de neam împărătesc,\nDin țara-ndepărtată,\nCă tot pământul rotogol\nEra al lor odată...\n\nȘi că azi oamenii-nvățați\nAșteaptă să se nască\nUn tânăr crai coborâtor\nDin legea românească.\n\nCopiii noștri să-i înveți\nTu: Crezul... Născătoarea...\nS-ajung să-i văd cântând pe toți\nÎn strană, sărbătoarea.\n\nAtunce, împăcat cu rostul\nAcestei lumi deșerte,\nSă mor, să-mi zică satu-ntreg\nUn: \"Dumnezeu să-l ierte!\"\n\nIar popii nostru-ntâmplător\nVreun oaspe-atunci să-i vie;\n\"Pe cine-ngropi, părinte, azi?\"\n\"Pe-un om de omenie!...\"\n\n\n\n\n\n\n"
    },
    {
        "Text": "\n\nOctavian Goga\n\n\n\n\nCântecele mele\n\n\n\nEu vă chem din visuri,\nVă cobor din stele,\nVă alint în taină,\nCântecele mele -\nCa-ntr-un cuib, v-adorm în suflet, cântecele mele!\n\nCiripiți acolo,\nPăsăruici golașe,\nCiripiți și creșteți\nCa un prunc în fașe -\nPlângeți și zâmbiți la sânu-mi, ca un prunc în fașe.\n\nPe deasupra voastră\nÎmpletesc cunună\nRazele de soare,\nRazele de lună -\nCâte nu vă spun, șirete, razele de lună?\n\nÎntr-o zi vă-nșală\nZările albastre,\nVă despart de mine\nAripile voastre -\nCine-mi poate spune drumul aripilor voastre?\n\nRătăciți departe,\nPaseri călătoare,\nNu vă știe cuibul -\nÎl mai știți voi oare?\nPribegind în lumea largă, mă mai știți voi oare?\n\nBate-n streșini ploaia,\nCuibul vechi vă cheamă,\nPărăsit și singur,\nCuibul se destramă -\nFără ciripitul vostru, cuibul se destramă!\n\n\n\n\n\n\n"
    },
    {
        "Text": ""
    },
    {
        "Text": "\n\nOctavian Goga\n\n\n\n\nDe demult...\n\n\n\nTot mai rar s-aud în noapte clopotele de la strungă...\nPatru inși la popa-n casă țin azi sfat de vreme lungă.\n\nÎntr-un sfeșnic ard pe masă două lumânări de ceară,\nPlin de grije, peană nouă moaie popa-n călimară:\n\n\"Patru juzi din patru sate, de la Murăș mai la vale,\nCu supunere se-nchină astăzi înălțimii-tale,\n\nLuminate împărate! Scriem carte cu-ntristare,\nNe-au luat pășunea domnii, fără lege și-ntrebare...\n\nSemne-avem, și-n miezuine1 le-au fost pus de mult bătrânii,\nDe pe când în țara asta numai noi eram stăpânii...\n\nNu mai sunt acum pe câmpuri, toate le-a sfărmat dușmanul,\nȘi pe Ionuț al Floarii ni l-au prăpădit, sărmanul.\n\nNe mor vitele-n ogradă și ni-e jale nouă foarte\nȘi,-nălțate împărate, noi n-am vrea să facem moarte!\n\nDar ne vrem moșia noastră, vrem și pentru mort dreptate!\nAle înălțimii-tale slugi supuse și plecate,\n\nAm trimis această carte și, precum ca să se știe,\nScris-am eu, popa Istrate, în ziua de Sfânt-Ilie.\n\nIar noi patru juzi cu toții nu știm slova și scrisoarea,\nPunem degetul pe cruce și-ntărim și noi plânsoarea.\"\n\n. . . . . . . . . . . . . . . . . . . . . . . . . .\n\nLa fereastră-s zori de ziuă și pătrund încet în casă,\nJuzii, treji de gânduri grele, stau cu coatele pe masă.\n\nO nădejde luminează fețele nemângâiete;\nA-ntărit scrisoarea popa: la tot colțul o pecete.\n\nMoș Istrate se ridică și, cu mâna tremurată,\nPune cartea în năframă, de trei ori împăturată...\n\nÎnțolit de drum, jitarul Radu Roată se ivește,\nVechi căprar din cătănie, știe carte pe nemțește.\n\nEl așază-n sân răvașul și sărută mâna popii,\nJuzii strâng o dată mâna, le mijesc în gene stropii.\n\nStau cu popa-n pragul porții, ochii lor spre drum se-ndreaptă\nCând, cu traista subsuoară și toiagu-n mâna dreaptă,\n\nÎn sclipirea dimineții, care rumenește satul,\nRadu Roată pleacă-n lume, cu scrisoare la-mpăratul.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nGraiul pâinii\n\n\n\nPoveste-ntunecată-a pâinii,\nNu-i strună să te știe plânge,\nCăci de durerea ta străveche\nÎn suflet cântecul se frânge.\nCând de strigarea strunei mele\nAș vrea plânsoarea ta s-o ferec,\nSe sfarmă coardele strivite\nDe-atâta jale și-ntunerec.\n\nDin umbra nopții care-ngroapă\nAl vostru neam din vremi bătrâne,\nVă deslușiți în negre rânduri,\nVoi, dătătorilor de pâine.\nCinstite mâini, de soare arse\nȘi înăsprite de sudoare:\nDin truda săptămânii voastre\nTrăiește-a lumii sărbătoare.\n\nEu vă-ntâlnesc în drumul minții\nȘi-n calea visurilor mele,\nCăci nu vor ochii să mă mintă,\nNu vrea urechea să mă-nșele.\nSimt câte doruri nențelese\nȘi gemăte nepricepute\nAcopere cu voi alături\nCenușa veacurilor mute.\n\nAți împletit atâta jale\nÎn doina voastră care plânge,\nDoar holdele cu spice grele\nRăsar din lacrămi și din sânge.\nDureri ați zăvorât sub glie,\nȘi patimi nemblânzite încă,\nEu le-nțeleg și mă-nfioară\nCum fierb în matca lor adâncă.\n\nMustrarea mintea mea o sapă\nȘi groaza sufletu-mi apasă,\nCăci umbra voastră-ndurerată\nPe veci îmi străjuie la masă.\nSimt duhul răzvrătirii negre,\nÎnfricoșata zi de mâine\nCum și-au dospit amărăciunea\nÎn bucătura mea de pâine.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nÎn munți\n\n\n\nVoi, munților mândri, moșnegi cununați\nCu stelele bolții albastre,\nÎn leagănul vostru de codri și stânci\nDorm toate poveștile noastre.\nAlături de șoimii cu ochii aprinși,\nDin tainica voastră dumbravă,\nSe-nalță-ndrăznețe-n lumina din cer\nȘi visele noastre de slavă.\n\nÎn voi își deșteaptă plânsorile ei\nFrumoasa mea țară săracă,\nCu brațe lipsite de-al luptei fior\nȘi buze ursite să tacă.\nLa voi vine jalea-i când vifor păgân\nPurcede strigarea să-i frângă,\nÎn cântec o schimbă pădurea de brazi\nȘi-n lume-o trimite să plângă.\n\nLa voi mă îndrumă-n cărările ei\nȘi biata mea soartă pribeagă,\nPădurea cea veșnic lipsită de somn\nMi-e sfântă și-atâta de dragă.\nCântarea măiastră din codrii cărunți\nDă strunelor mele povață,\nȘi-o mândră poveste strivită de vremi\nTruditul meu suflet învață.\n\nDin culmea pleșuvă cu creștetul alb\nPrivirile-mi zboară departe,\nȘi-n mintea supusă tresare aprins\nFiorul măririlor moarte.\nUn vaier amarnic se zbate-n amurg\nȘi stăruie-n zvonuri de ape,\nAl munților vaier mă zbuciumă-n piept\nȘi-mi tremură plânsu-n pleoape.\n\nO vitregă soartă, cu patima ei,\nPe-ntinsele culmi și poiene,\nÎn vremuri pitice, iubirii de frați\nZiditu-i-a graniți viclene...\nA pus miezuine și stavil-a pus,\nRupându-vă creștetu-n două,\nCând Domnul, stăpân pe pământ și pe cer,\nPe voi v-a dat, munților, nouă!\n\nVă arde rușinea din creștet, ades'\nVoi aspră porniți vijelie -\nȘi sufletu-mi lacom vă soarbe atunci\nNăprasnica voastră mânie!\nDin urletul vostru sub cerul aprins,\nDin ploaia de trăsnete grele\nS-a naște odată, plutind peste vremi,\nCântarea cântărilor mele!\n\n\n\n\n\n\n"
    },
    {
        "Text": "\n\nOctavian Goga\n\n\n\n\nStrăinul\n\n\n\nEra duminică-ntr-amiază,\nNoi stam pe prispă strânși în sfat,\nCând s-a ivit pe drumul țării\nUn om la marginea de sat.\nDin pulberea învolburată\nAbia puteai să-l deslușești -\nCu pașii largi grăbindu-și mersul,\nVenea în hainele-i nemțești...\n\nLa cruce,-n deal, noi îl văzurăm\nCum s-a oprit deodată-n pas\nȘi s-a-nchinat adânc drumețul\nCând a făcut în drum popas.\nPrivea-ndelung, ca dus pe gânduri,\nLa zidul zugrăvit cu sfinți.\nȘi sta cu capul gol străinul\nÎn ploaia razelor fierbinți.\n\nCând s-a pornit încet la vale,\nNoi ne uitam de la zăplaz,\nȘi nu știu, ni s-a părut nouă,\nDar avea lacrimi pe obraz.\nCând ne-a ajuns, a dat binețe,\nCu glas domol, și-apoi a stat\nȘi ne-a-ntrebat de sănătate\nȘi de nevoile din sat.\n\nNe-a zis c-ar vrea la sfânta slujbă\nSă vie-alăturea cu noi,\nȘi s-a uitat cu-atâta jale\nCând a trecut un car cu boi.\nIar la vecernie drumețul\nStătea cucernic și supus,\nȘi-a sărutat duios icoana\nCu răstignirea lui Isus.\n\nCând a plecat, ne-a spus povețe\nCu grai înduioșat și blând,\nȘi ne-ncălzea atâta-n suflet,\nCă lăcrimam toți ascultând.\nSpunea că nu-i păcat mai mare\nDecât să-ți lepezi legea ta\nȘi, vezi, îi tremura cuvântul\nPe buze, când ne cuvânta!\n\nApoi s-a dus... Ne era jale\nCând s-a pornit la drum, pe grui...\nDar uite,-n țintirim, pe noapte,\nSpun că văzură umbra lui.\nDe-atunci tot despre el ni-e vorba\nȘi-atât am vrea cu toți să știm:\nAnume lângă care cruce\nA-ngenuncheat în țintirim...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nScrisoare\n\n\n\nVezi, cum trece vremea,\nȘi tu, tot departe,\nM-am gândit acuma\nSă-ți trimit o carte.\n\nA-nflorit mușcata\nDin grădina noastră\nȘi-i atât de roșu\nMacul din fereastră...\n\nStraturile-n luncă\nToate-s semănate -\nȘi-ți spune nănașa\nMultă sănătate.\n\nȘi mai este-o veste.\n- Știi tu, nene, oare?\nPeste-o săptămână\nMărităm pe Floare.\n\nTata-i dus la târguri\nMama stă și coasă\nȘi tot plânge, biata,\nCă nu ești acasă.\n\nEu, pe gânduri dusă,\nTrec seara-n ogradă,\nPlâng acolo-n taină,\nPlâng să nu mă vadă...\n\nBată-le pustia\nCele țări străine...\nNe gătim de nuntă\nȘi gândim la tine...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nAsfințit\n\n\n\nCrai bătrân, pornit spre rugă,\nVine-Amurgul de pe munte,\nÎmpărțind cernite-odăjdii\nBrazilor cu bărbi cărunte.\nUmiliți se-ndoaie brazii,\nI se-nchină, i s-apleacă,\nȘi cu zvon de surle-l lasă\nPe măria-sa să treacă.\n\nStăruie domol moșneagul,\nMai coboară, mai se suie,\nȘi-nspre marginea pădurii\nStă la colț de cărăruie.\nOstenit, pe-un zgheab s-așază\nȘi clipind tremurătoare\nGenele lui argintate,\nCe mi-și vede, ce mi-l doare?\n\nMăre, colo, mai departe,\nSe îmbină două creste,\nȘi-n poiană ce s-arată\nE aievea, nu-i poveste.\nPărul galben răsfirându-și\nRăsturnat peste răzoare,\n- De huzur i-s roși obrajii -\nDoarme leneș craiul Soare.\n\nSe încruntă greu bătrânul,\nMurmurând încet în barbă,\nDe sfială se cutremur'\nFiricelele de iarbă.\nÎși spun taina la ureche:\n\"Crai de glume, stai ș-adastă,\nMoș Amurg aleanu-ți poartă,\nNu-ți dă fata de nevastă\".\n\nCraiul tânăr sus pe creste\nSimte-a ierbilor povață,\nȘi de jale, biet voinicul\nSe întunecă la față.\nCătre casa lui din peșteri\nNecăjit moșneagul pleacă.\nBrazii-nfiorați îl lasă\nPe măria-sa să treacă.\n\nÎn oftat se-ndoaie fagii,\nTremură în crâng alunii\nȘi deodat' pădurea-ntreagă\nA-nțeles durerea Lunii...\nBiată Lună tremurată,\nÎn zadar te-arăți în cale,\nToate florile surate\nPlâng de dorurile tale.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nRăsună toaca...\n\n\n\nRăsună toaca de utrină\nÎn pacea unei nopți târzii\nȘi, rând pe rând, câte-un opaiț\nS-aprinde-n mutele chilii...\n\nDe glasul ei tresai pe pernă,\nMăicuță, tu, cu chip frumos,\nȘi-alergi în grabă la altarul\nMântuitorului Hristos...\n\nTe văd în colțul vechi de strană\nCum stai supusă de răstriști,\nȘi-atâta jale pare scrisă\nÎn ochii tăi curați și triști...\n\nȘi cum te-nchini în rugăciune,\nEu mă gândesc înduioșat:\nNemilostiva toacă-a nopții\nCe vis frumos ți-a tulburat?...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nCântece\n\n\n\nI\n\nTu n-ai la ușa ta zăvor,\nNici lacăt n-ai la tindă,\nTu n-ai la ușa ta zăvor\nCând eu, ca hoții, mă strecor,\nȘi bietul suflet călător,\nLa pragul tău colindă.\n\nTu mă auzi și mă-nțelegi\nȘi-același vis ne poartă,\nTu mă auzi și mă-nțelegi,\nDar popi, cu cartea lor de legi,\nȘi pravilele lumii-ntregi,\nÎți străjuie la poartă.\n\nII\n\nMor azi zâmbetele mele,\nMoare-ntreaga vraja firii,\nÎn paharul din fereastră\nMor la noapte trandafirii.\n\nNici de cântec din tilincă\nNu mai tremură brădetul,\nJos la marginea dumbrăvii\nSe usucă zmeuretul...\n\nMor poveștile în pragul\nNopților la șezătoare,\nMoare-o stea-n adâncul mării,\nȘi iubirea noastră moare.\n\nEu rămân să țes statornic\nCântecul de îngropare:\nZilelor de săptămână,\nZilelor de sărbătoare.\n\nIII\n\nE îngropare azi la mine,\nDin ochii veșnicelor stele\nCad razele tremurătoare\nLa groapa visurilor mele.\n\nSe zbuciumă înfiorată\nDe-un tremur geana lor de aur,\nAtât de jalnică-i povestea\nÎnmormântatului tezaur.\n\nTruditul suflet se întreabă:\nDe ce chiar cea mai dragă mână\nUrsită-i pe sicriu s-arunce\nÎntâiul bulgăr de țărână?\n\nIV\n\nDe va veni la tine vântul,\nPurtând povestea mea amară,\nJelitul lui să nu te-nfrângă,\nMustrarea lui să nu te doară.\n\nNu-i vina ta... Așa e scrisă\nNemilostiva lege-a firii;\nSărutul otrăvit al brumii\nOmoară toamna trandafirii...\n\nȘi cine s-ar opri să plângă\nO frunză veștedă-n cărare,\nCând codrii freamătă alături\nȘi râd în răsărit de soare?...\n\nV\n\nAtât de veche-i îngroparea,\nNici sufletele nu ne dor,\nȘi tot îmi mai răsai din neguri\nÎși au și morții dreptul lor...\n\nÎn nopțile de primăvară\nRevin aducerile-aminte,\nȘi mintea, pasăre răzleață,\nS-abate-n drum peste morminte.\n\nDe ni se-ncrucișează drumul,\nÎndurerați noi ne zâmbim...\nNu-ți par și zâmbetele noastre\nCa două flori din țintirim?\n\nVI\n\nPrimăvară, primăvară...\nZâmbetul întregii firi,\nDragoste de fluturi galbeni\nȘi de galbeni trandafiri.\n\nPrimăvară, primăvară...\nTremură luna bălaie,\nDorm doi pui de rândunică\nSub o strașină de paie.\n\nÎn ungher, părăginită,\nDoarme hârbul de ghitară -\nVa mai fi și pentru tine\nPrimăvară?...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nRevedere\n\n\n\nTu, minunată poezie,\nUitatul meu ostrov de flori,\nÎmi mai deschizi azi poarta mie,\nCând mă întorc din pribegie,\nStrăin cu pași rătăcitori?\n\nÎmi tremură durerea-n gene\nCum calc pe vechiul drum bătut;\nSărmane crânguri și poiene,\nVă năpădiră buruiene\nDe când noi nu ne-am mai văzut...\n\nCa un drumeț din altă țară\nÎn cale mă opresc ș-ascult:\nAș vrea-n grădina solitară\nUn glas să-mi reînvie iară\nDin praznicele de demult.\n\nDar val de neguri mă-mpresoară,\nFurtuni au bântuit pe-aici,\nNu-s stelele de-odinioară,\nPe urma lor abia mai zboară\nUn roi plăpând de licurici...\n\nPrintre cărări dărăpănate\nCresc spini, iar flori de-mi mai răsar,\nSe-nclină toate-nrourate\nCu lacrimile adunate\nÎn drum de bietul grădinar.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nÎn muzeu\n\n\n\nLăcaș cernit al trecerii eterne,\nTrist sarcofag al vremii adormite,\nTu, jalnică posomorâtă urnă,\nCe-aduni cenușa gloriilor stinse -\nSub bolta ta mi-e frig și mă cutremur.\n\nDe undeva, de dincolo de moarte,\nEu simt un duh întunecat cum vine,\nCum își desface aripile negre,\nCu zbor încet din haos se desprinde,\nȘi toate pier pe câte-un drum s-abate\nȘi le-a atins răsufletul de gheață...\nMor florile și zâmbetele mor,\nSe frânge visul, dragostea apune,\nSe sting zdrobite clocotele urii,\nS-aștern în praf și dumnezei și îngeri,\nTrosnesc și cad arcadele măiestre,\nC-un geamăt lung se surpă Partenonul.\nIar duhul rău purcede mai departe,\nȘi râsul lui se plimbă pe ruine...\n\nZadarnic, tu, crăiasă-ndurerată,\nCu ochii stinși l-ai plâns pe Mausolos,\nȘi jalea ta a-ntruchipat minunea\nCe-mpodobea de mult Halicarnasul...\nȘi tu-n zadar ți-ai scris, Sardanapale,\nÎn marmură cântarea biruinței...\nSunt toate praf... - Un bulgăre nătâng,\nUn strop răzleț și fără strălucire\nA mai rămas din visele lui Ramses,\nCe-a ferecat eternitatea-n piatră.\n\nBieți biruiți, azi sunteți toți alături,\nOstași căzuți ai luptei nesfârșite,\nE moartă azi și vechea voastră vrajbă.\nNeputincios, la poalele Astartei,\nCu arcul frânt, stă trist săgetătorul,\nPrivind obrazul spart al unui sfinx...\n\nCum stați așa, sărăcăcioase moaște\nCe-ați mai rămas, sărmane mărturii\nDin strălucirea moart-a unui vis,\nSatiri, himere, nimfe și centauri,\nCu trupul frânt, cu brațele pierdute;\nȘi cum amurgu-nlăcrimat trimite\nDe sus, din cer, un giulgiu mortuar\nPe la fereastra criptei voastre reci;\nÎn liniștea arcadelor boltite,\nEu singur viu pe câmpul de bătaie,\nStau îngrozit de suspinarea voastră,\nDe geamătul ce tremură-n văzduh,\nȘi mintea mea aude cum pământul\nÎși cere astăzi morții înapoi...\n\nVeniți, veniți să facem îngropare!\nDrumeți de-acum ai vremii stătătoare,\nVeniți o groapă nouă să săpăm!\nSă le-așezăm în tristă înfrățire\nAceste moaște jalnice și sfinte,\nDeasupra lor să crească iarba verde,\nSă-și cânte viața imnul ei de slavă,\nIar din amarul plâns al veșniciei\nSă prindem vraja clipei trecătoare...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nCinquecento\n\n\n\nClocot de măriri apuse,\nA lui Leonardo vreme,\nGlasul farmecelor duse\nVine pururi să mă cheme.\n\nMintea, pasăre răzleață,\nLa sicriul tău mă poartă,\nTu-mi dai dragoste de viață,\nMinunată lume moartă.\n\nȚi-au fost b?rbari cittadinii,\nAspru neam de harță dornic,\nPe pumnalul lui Cellini\nEra sângele statornic.\n\nCardinali purtau coroana\nC-un surâs machiavelic,\nȘi venea din iad Satana\nLa sinodul ecumenic.\n\nArs de frigurile vieții,\nCu satiri și cu bacante,\nTatăl palidei Lucreții\nSta de gât cu trei amante.\n\nEra-n chiot Vaticanul,\nPlin de patimi și pierzare.\nSe urzea din crime planul\nGroaznicului Don Cezare.\n\nCinstea greu suia calvarul\nCând minciuna sta-n domnie;\nAretino, pamfletarul,\nN-avea strop de omenie.\n\n. . . . . . . . . . . . . . .. . . . . . . .\n\n...Dar lumini strălucitoare\nS-aprindeau printre păcate:\nErau flori, sonete, soare...\nEra râs și sănătate.\n\nȘi de-aceea-ți cer eu sfatul,\nCăci din mândra ta poveste\nNouă ne-a rămas păcatul,\nPoezia nu mai este...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nLa mal\n\n\n\nMândra apelor crăiasă,\nNe-ntâlnirăm azi în cale,\nEu, cu gândurile mele,\nTu, cu valurile tale.\n\nPrinși de-o tainică chemare,\nNe privim acum în față,\nTu, eterna vremii doamnă,\nEu, un strop răzleț de viață.\n\nCum te văd, din clipă-n clipă,\nMintea-mi zgribură și cade,\nSimt moșia ta cum crește\nȘi hotarul meu cum scade.\n\nȚi-ai pornit nemărginirea\nSă mă-nfrunte, să mă frângă...\nRâd talazurile tale\nDe luntrița mea nătângă.\n\nTu mă birui, fără luptă,\nPururi neînvinsă mare,\nOchii călători pe ape\nTremură și-ți cer iertare...\n\nSpre adâncurile albe\nÎmi îndrept umila rugă!\nMă primește-ntotdeauna\nUcenic să-ți fiu, și slugă.\n\nLasă-mă uitat la malu-ți...\nSă mă uit așa departe:\nDin întinderea albastră\nVoi citi ca dintr-o carte...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDe profundis\n\n\n\nPlâng apele în noaptea asta\nȘi, într-un vaier îndelung,\nOftări mi-ating în zbor fereasta,\nȘi-n zbor la patul meu ajung.\n\nO groază sufletu-mi supune\nȘi-n așternut eu mă cufund\nCând stihuri de îngropăciune\nVin din prăpăstii fără fund.\n\nPlânsori și gemăte și șoapte\nDe-a lungul apelor s-aștern,\nȘi-n pacea miezului de noapte\nPar smulse dintr-un plâns etern.\n\nPesemne-acu-i grozava clipă\nCând moartea s-a pornit la drum,\nȘi bate tainic din aripă\nDeasupra mărilor acum.\n\nToți robii zăvorâți sub apă\nÎși simt stăpâna și tresar,\nEi sparg a valurilor groapă\nȘi plâng cu plânsul lor amar.\n\nÎmpins de-o nepătrunsă lege\nSe cere lutul în pământ:\nSărmane suflete pribege\nÎși cer o cruce și-un mormânt...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nLacul\n\n\n\nLa geamul meu de lângă lac\nSe bate apa-n scânduri,\nLa geamul meu de lângă lac\nSe fac încet și se desfac\nÎn mine-atâtea gânduri...\n\nPe rând vin undele de mor\nȘi-n murmur se destramă,\nPe rând vin undele de mor\nȘi parc-aleg din gura lor\nPe nume cum mă cheamă...\n\nEu m-am gândit de-atâtea ori\nȘi mintea mea se-ntreabă,\nEu m-am gândit de-atâtea ori:\nCe tainici, nepătrunși fiori\nDe-ntinsul lac mă leagă?...\n\nPesemne, tu, care te-ai dus,\nI-ai rătăcit pe maluri,\nPesemne, tu, care te-ai dus,\nÎntr-un târziu și trist apus,\nTe-ai oglindit în valuri...\n\nDe-atunci îl zbuciumă mustrări\nȘi-n noapte plânge lacul,\nDe-atunci îl zbuciumă mustrări\nȘi simte-aceleași frământări\nCa dorul meu, săracul...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDoina\n\n\n\nO doină plânge sus pe culme,\nDin fluier unde limpezi cad,\nȘi legănate lin s-afundă\nÎn pacea cordilor de brad...\n\nCântare, meșteră cântare,\nTe stingi acum încet-încet,\nȘi-adormi pierdută-n tremurarea\nOftării blânde din brădet...\n\nMi-ai picurat un strop în suflet\nDin taina vremii de demult,\nȘi plânsul veacurilor duse\nMă înfioară când te-ascult...\n\nCum te-ai topit acum în noapte,\nEu stau cu inima la sfat:\nÎn care brad, de care creangă\nPlânsoarea ta s-a aninat?...\n\nȘi cât vei mai trăi acolo,\nTu, soră pururea cu noi,\nCând va fi mort de mult ciobanul,\nȘi moartă turma lui de oi?...\n\nTârziu odată - cine știe? -\nTrecând pe-aici un călător,\nTe va culege dintr-o floare,\nDe după-o aripă de nor...\n\nTe-a coborî în largul văii,\nȘi-o lume te va asculta,\nȘi-o lume-ntreagă va începe\nSă plângă cu durerea ta...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nInima\n\n\n\nBiată inimă bolnavă,\nFăgădău la drum de țară,\nCine-și mai aduce-aminte\nCâți drumeți te cercetară?\n\nTu n-aveai zăvor la tindă,\nNici scumpete la măsură,\nȘi-ai cinstit pe fiecare\nC-un pahar de băutură.\n\nCum veneau în miez de noapte.\nCălători pribegi în lume,\nToți stăpâni la tine-acasă,\nRăi de plată, buni de glume...\n\nTu la toți le-ai dat hodină,\nȘi le-ai dat popas în cale,\nPân' s-a risipit pe drumuri\nPlinul pivnițelor tale.\n\nAzi ești goală și săracă,\nȘi crâșmaru-ți dă să moară,\nCine să-ți mai treacă pragul,\nFăgădău la drum de țară?...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nEu știu un basm\n\n\n\nEu știu un basm de mult uitat\nC-un cântăreț rătăcitor,\nCe strunele și-a încordat\nPe rând, la poarta tuturor,\nȘi-n cântecu-i înviforat\nA plâns de lacrimile lor.\n\nDin goana lui s-au ridicat\nVăpăi și valuri de scântei,\nBărbații s-au oprit în sfat\nȘi s-au oprit în drum femei,\nO lume-ntreagă și-a legat\nDe glasul lui plânsoarea ei...\n\nCântând prin codri de brădet,\nDrumeț pe larguri de pământ,\nAșa s-a risipit încet,\nCa frunza spulberată-n vânt:\nNu visul lui nemângâiet,\nAmarul altora l-a frânt.\n\nPe urma lui creștea popor\nȘi se ruga cu chip duios:\n- Mai spune-ne câte ne dor\nȘi câte suflete ne-au ros,\nPribeagule, stihuitor,\nLe plângi atâta de frumos!...\n\nEl, ascultând al lor cuvânt,\nA chibzuit și-a priceput\nCă pururi fără crezământ\nDurerea lui l-a petrecut\nȘi că-n sălbaticu-i avânt\nStrăine doruri l-au durut...\n\nAtunci o clipă s-a-ntâmplat\n- Mai vreți voi basmul să vi-l spui?-\nCă jalea lui a lăcrimat,\nDar a-nțeles că nime nu-i,\nÎn tot norodul adunat,\nSă vază lacrimile lui...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nO lacrimă\n\n\n\nDe-ar fi să-ți împărțești odată\nTu bogățiile ce ai,\nDin toate darurile tale,\nȚi-aș cere-o lacrimă să-mi dai.\n\nMi-ai da atunci un strop de suflet,\nCe din adâncuri îmi răsare,\nCăci numai din adâncul mării\nSe pescuiesc mărgăritare...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nMoștenire\n\n\n\nÎntr-un amurg primăvăratic,\nÎntr-un amurg cu flori de tei,\nTu mi-ai trimis întâia rază\nDin ochii mari și farisei...\n\nEu nu știam unde ți-e calea\nȘi nu știam de unde vii,\nSolie mândră rătăcită\nLa pragul unei curți pustii.\n\nO clipă te-am simțit aproape\nCa strălucirea unui fulg.\nTe-ai dus apoi - și eu zadarnic\nAș vrea din minte să te smulg.\n\nDar cu fiorul clipei mute,\nDe-atunci eu sufletu-mi alint,\nEa-mi țese zbuciumul de-aievea\nȘi-mi țese visele ce mint.\n\nMă-ntreb: ce soartă rea mă face\nUn rob de-a pururi să-ți rămân,\nSă-și ard-o veșnicie-n mine\nFăclia dorului păgân?\n\nPesemne noi odinioară\nÎn alte lumi ne-am cunoscut\nȘi-n noua întrupare-aducem\nUn strop din vechiul nostru lut.\n\nTu vii cu vechea stăpânire\nÎn fulgerul unei priviri,\nPe când pe mine mă supune\nBlestemul tristei moșteniri.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nO clipă\n\n\n\nAbia ne-am revăzut o clipă\nȘi iar ne-a despărțit talazul\nPândea din umbră nenorocul\nCând tu-mi încolăceai grumazul.\n\nDar revederea noastră mută\nA fost de-ajuns ca să-nfiripe\nUn înțeles de-o viață-ntreagă\nÎn fâlfâirea unei clipe.\n\nMi s-a părut că-n largul mării,\nÎn noaptea neagră și afundă,\nVăd la lumina unui fulger\nO luntre care se cufundă.\n\n\n\n\n\n\n"
    },
    {
        "Text": "\n\nOctavian Goga\n\n\n\n\nFără țară\n\n\n\nEu sunt un om fără de țară,\nUn strop de foc purtat de vânt,\nUn rob răzleț scăpat din fiară,\nCel mai sărac de pe pământ.\nEu sunt un mag de legea nouă,\nUn biet nebun, orbit de-o stea,\nCe-am rătăcit să v-aduc vouă\nPoveștile din țara mea.\n\nEu sunt o lacrimă târzie\nDin plânsul unei mii de ani,\nSunt visul care reînvie\nLa vetrele celor orfani.\nSunt o mustrare călătoare\nDe pe tărâmuri fără glas,\nȘi dintr-o lume care moare\nSunt strigătul ce-a mai rămas.\n\nEu sunt oftatul care plânge\nAcolo-n satul meu din deal,\nSunt țipătul muiat în sânge\nAl văduvelor din Ardeal.\nSunt solul dragostei și-al urii,\nUn visător de biruinți,\nCe port blesteme-n cerul gurii,\nDrept moștenire din părinți.\n\nEu m-am desprins dintre morminte,\nDin cripte umede și reci,\nDe unde-aducerile-aminte\nȚin straje unui gând de veci.\nȘi cu fiorul care poartă\nPe cei încrezători în frați,\nV-am plâns la fiecare poartă\nDurerea morților uitați.\n\nAzi simt cum noaptea se coboară\nPe dimineața mea de ieri,\nCum cântul meu se înfășoară\nÎn giulgiul veșnicei tăceri...\nȘi printre voi îmi duc povara\nStropit de râs și de noroi,\nCăci vai de cine-și pierde țara\nCa să și-o ceară de la voi...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nAșteptare\n\n\n\nMor clipe mute, numărate,\nAcolo-n satul vostru gol,\nMor clipe mute numărate,\nȘi-n pacea nopții-nfiorate\nAcelași vis vă dă ocol.\n\nVi-l murmură și vi-l frământă\nPe-ascuns izvoarele de-argint,\nVi-l murmură și vi-l frământă,\nDin streșini ploile vi-l cântă,\nDin streșini ploile vă mint...\n\nVoi tresăriți întotdeauna,\nRobiți de așteptarea lui,\nVoi tresăriți întotdeauna,\nVă-nșală soarele și luna,\nSărmani copii ai nimănui.\n\nDe-un an vegheați în pragul porții,\nÎncremeniți de-un tainic lanț,\nDe-un an vegheați în pragul porții,\nBolnavi, ce-n frigurile morții\nVedeți un chip de dorobanț...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nSângele\n\n\n\nTu, răzvrătit potop de sânge,\nCe-mi fulgeri tulbure prin vine,\nȘi-n flacăra-ți ce nu se stinge\nEști pururea stăpân pe mine;\nTu, bl?stem fără dezlegare,\nPorunca din uitate vremuri,\nÎn goana mea fără-ncetare\nCu taina ta tu mă cutremuri..\n\nCe vifore înfricoșate,\nCe patimi fără de măsură,\nȘi din vechime ce păcate\nÎnchizi în orice picătură?\nDin care strigăt de chemare,\nDin ce fior aprins de luptă,\nDin ce adâncuri îmi tresare\nZvâcnirea ta neîntreruptă?\n\nPesemne veacuri își topiră\nAl urii uragan de lavă,\nȘi-n stropii tăi îmi plămădiră\nO veche, trainică otravă...\nOri, poate, lacrima ce-o zvântă\nDe mult o biată casă mută,\nȚi-a dat drept moștenire sfântă\nDurerea ei nepricepută...\n\nDe-aceea fără de repaos\nÎți port cântările pribege,\nȘi sufletu-mi pierdut în haos\nAcelași vaier înțelege.\nTu, veșnic însetat și dornic,\nÎmi ceri aceeași sărbătoare,\nEu, ucenic al tău statornic,\nEu strig în lume ce te doare...\n\nAzi călător fără de țară,\nVisând o nouă dimineață,\nCa un drumeț într-o Sahară\nAscult eterna ta povață...\nPovara zbuciumelor grele,\nCe mă apasă azi în cale,\nNu-i valul gândurilor mele,\nE legea drumurilor tale...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nÎn pacea mută\n\n\n\nÎn pacea mută, solitară,\nCum stau cu somnul de mă-nșel,\nAzi pare-o urnă funerară\nMansarda vechiului hotel...\n\nÎn bezna nopții fără stele,\nEu simt cum prinsă-n umbre reci\nCenușa visurilor mele\nÎși doarme somnul ei de veci...\n\nNimic alături nu tresare\nȘi nu s-aude nici un zvon,\nAbia din când în când, arare,\nS-abate-un vaier monoton.\n\nPesemne undeva departe\nSe roagă vreun nenorocit,\nȘi rugăciunea lui se-mparte\nPeste orașul adormit...\n\nOri, vrând ca să mă pedepsească,\nVreun vânt aducător de vești,\nA smuls o doină românească\nDe prin tranșeele nemțești...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nÎn mormânt la Argeș\n\n\n\nS-a urnit din pacea morților stăpână,\nNeagoe-nțeleptul, Neagoe voievod,\nȘi-a sfărâmat azi-noapte, cu domneasca-i mână,\nLespedea de piatră, lespedea bătrână,\nUnde-l îngropase cuvios norod...\n\nÎn mormânt la Argeș pătrunsese dorul\nCare plânge-acuma, sus la Făgăraș.\nFremătând din valuri Oltul, călătorul,\nL-a trezit din somnu-i greu pe domnitorul\nAdormit în vechiul creștinesc lăcaș...\n\nL-a trezit - și dornic să-i cunoască sfatul\nMortului de-alături, mortului mai nou,\nNeagoe bătrânul părăsindu-și patul,\nCăutându-l unde-i proaspăt îngropatul,\nS-a-ndreptat spre scara marelui cavou...\n\nSe-ntâlniră morții amândoi în față,\nOsebiți la vorbă, osebiți la port,\nȘi încrucișându-și suflul lor de gheață,\nAu văzut deodată că din altă viață\nS-a desprins aicea fiecare mort...\n\nDoar-abia o clipă le-a ținut divanul,\nN-a fost grai de cronici grai de pârcălab;\nCu mândria-i rece mut sta suveranul,\nȘi-a-nțeles degrabă Neagoe, sărmanul,\nC-a pierdut domnia neamul Basarab...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nLupul\n\n\n\nTe-am auzit cum hăuleai departe,\nÎnfiorând pădurea-nzăpezită,\nBătrâne lup, cu gura istovită,\nEtern pribeag al câmpurilor moarte,\nTe-am auzit cum hăuleai departe.\n\nTe-am auzit, și-n ceasurile grele\nCe mă gonesc cu vifore turbate,\nAm priceput chemarea ta de frate,\nȘi-am priceput că-n noaptea fără stele\nTu ești tovarăș visurilor mele...\n\nTu, numai tu, neîmblânzită fiară,\nCe-ți strigi pustiei patima flămândă,\nȘi-n prigonirea câinilor la pândă,\nÎți plimbi prin codri ura solitară -\nTu înțelegi un suflet fără țară...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nSufletul\n\n\n\n\n\n\n\nDupă Ada Negri\n\nEra puternic. - Dumnezeu din ceruri\nA revărsat pe fruntea lui lumină.\nUn cântăreț al dorurilor multe,\nPoet supus visării fără nume,\nEra frumos, în pacea lui senină,\nȘi viețuia neînțeles de lume.\n\nLui îi spuneau într-aripate șoapte,\nȘi stelele și lucrurile toate,\nCu glas vrăjit de mută armonie,\nCu-atâta slavă cerul i-a fost darnic;\nDar pentr-un vis din zări îndepărtate\nO biruință el cerșea zadarnic.\n\nAșa s-a stins cel mare-n întuneric...\nSingurătatea-i străjuie mormântul,\nȘi pe movilă soarele-i coboară,\nPeste podoaba teilor în floare.\nTremurător, un cântec poartă vântul\nAsemeni unei păsări călătoare.\n\nAzi, lutul mort în groapă se desface,\nLa sânu-i rodnic îl primește glia\nȘi se-nfrățește cu pământul tată...\n\n. . . . . . . . . . . . . . . . .\n\nEu te întreb, drumeț oprit în cale,\nCe-ai ocrotit pe strune poezia:\nCe-a mai rămas din cântecele tale?\n\n*\n\nTu, numai tu, cel îmbătat de soare\nȘi de lumina sfânt-a dimineții,\nTu, chinuit de nemplinite doruri,\nCe ți-au zdrobit și inima și struna,\nTu,-nsângerat, dar neînvins al vieții,\nTu, suflete, trăi-vei totdeauna!\n\nCând pacea dulce-mbrățișează bolta\nȘi florile cu roua se sărută,\nȘi când extazul dragostei curate\nVa tremura în adâncimi de zare,\nSe va-mpleti în el, nepricepută,\nViața ta și sfânta ta visare.\n\nFurtunile când zbuciumă văzduhul\nȘi vifore-n păgână răzvrătire\nAprind temutul fulgerelor caier,\nCând îngenunche pocăita minte,\nTu gemi atunci, cu îngrozita fire,\nCutremurat de-aducerile-aminte.\n\nCând limpede va legăna amurgul\nÎn lumi de stele-un cântec de fecioare,\nUn cântec care-și flutură sfiala,\nȘi-aprins, văpaia patimii răsfrânge,\nAtunci, topit în ruga-i arzătoare,\nTu, suflete, cu jalea lui vei plânge...\n\n*\n\nDar, câtă vreme lunci vor fi în floare\nȘi-un trandafir va mai trăi în fire,\nCât buzele vor cere sărutare\nȘi florile vor cere stropi de rouă,\nȘi câtă vreme, tainică iubire,\nScânteia ta vei mai aprinde, nouă;\n\nCând crini nuntesc în razele de soare\nȘi mândri țin alaiul strălucirii,\nÎn vifore și în adânc de mare,\nÎn stelele ce râd în împrejururi,\nPierzându-te în taina sfânt-a firii,\nVei dăinui tu, suflete, de-a pururi...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nDin larg\n\n\n\nEu urc spre culme... Mi-a rămas în urmă\nNoroiul prins în putreda-i osândă,\nÎnfrigurata patimilor turmă,\nCu chiot lung de-ntrecere flămândă...\n\nEu urc... Acolo jos, în adâncime,\nAud viața ce-și întinde hora;\nE necurmatul cântec din vechime.\nÎl știu... Mai bine n-o să-l știe nime,\nCăci am băut din cupa tuturora\nȘi l-am plătit cu lacrimi și cu rime...\n\nAcum, în drum când mă opresc vreodată\nȘi fac popas la noua cotitură,\nPriveliștea din înălțimi s-arată\nAtât de-ngustă, strâmbă și ciudată.\nCu valul ei de dragoste și ură,\nCă orice pas de mergere-nainte\nÎmi năruie-o aducere-aminte,\nÎmi frânge-un glas, un zâmbet, o icoană...\n\nDin câte jos, m-au urmărit în goană...\nȘi tot așa... de-acum o să-mi rămână\nAceeași țintă fără de zăbavă,\nSă-mi ușurez povara de țărână,\nSă-mi cer de sus paharul de otravă!\n\nJur-împrejur e largul care cântă,\nE soare-n cer, e sărbătoare sfântă,\nȘi-n vreme ce mi-a amuțit pământul\nFiorul păcii-n suflet mi se lasă,\nEternități îmi flutură veșmântul;\nSimt Dumnezeu cum mă primește-n casă...\n\nMai sus!... Mai sus!... Cetățile de stele\nCuprind rotirea gândurilor mele,\nȘi, ca un sân ocrotitor de mamă,\nO năzuință proaspătă mă cheamă:\n\nNeprihănită, mândră poezie,\nLumină albă, pururi adorată,\nAscultă-mă cu ruga mea târzie,\nȘi fă pe veci în minte să-mi tresalte,\nStrălucitoare, rece și curată,\nSingurătatea culmilor înalte...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nProfetul\n\n\n\nAm fost proroc, pe drumul din pustie,\nCând zilele mureau, nemângâiete...\nAm fost proroc, izvor de apă vie,\nToți m-ați băut, de friguri și de sete.\n\nUn vaier surd din veacuri depărtate\nVenea la mine-n noapte să mă cheme,\nȘi mă găsea cu buze-nfrigurate\nDin plânsul vostru împletind blesteme.\n\nIloți flămânzi de pâine și de soare,\nÎn carnea mea eu v-am dospit fiorul,\nȘi despicând a vremilor vâltoare,\nPrin graiul meu vorbea Mântuitorul.\n\nÎnsângerat v-am răscolit cărare\nCu inima, cu pumnul și cu dinții,\nM-am îmbrăcat în neguri și pierzare,\nCa să vă dau limanul biruinții...\n\nCând valul meu s-a revărsat pe uliți\nO clip-abia, din larga lui năvală,\nDin mii de guri, din strigăte și suliți,\nI-am auzit cântarea triumfală.\n\nO zgură neagră i-a rămas în urmă.\nCe mic e azi alaiul tuturora!\nStrăină mi-e biruitoarea turmă\nCu tot noroiul unde-și joacă hora.\n\nUn chiot strâmb îmi urlă la fereastră,\nNorocul lui mă mustră și mă doare.\nNu-i visul meu în fericirea voastră,\nEu am vestit o altă sărbătoare.\n\nMă-ntorc din nou spre culmi de-odinioară,\nCa să nu-mi sfarm o sfântă profeție,\nCu ce mai am din vechea mea comoară,\nLăsați-mă să plec iar în pustie...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nCeahlăul\n\n\n\nVa fi-ntr-o zi de primăvară\nCu molcom zvon în zări albastre,\nCând poate nimeni n-a mai plânge\nFărâmițarea țării noastre.\n\nÎn negură de ani de zile\nSe va fi scufundat Calvarul\nȘi doar bătrânii de-or mai spune\nPe unde-a fost de mult hotarul...\n\nAtunci se va urni deodată\nÎntr-un cutremur toată firea\nȘi-un chiot surd din depărtare\nVa despica nemărginirea...\n\nDe peste granița cea nouă,\nCa o sălbatică urgie,\nStrigând spre țarina Moldovei,\nUn munte s-a pornit să vie...\n\nȘi va să-nsemne cronicarul\nAtunci o zi vijelioasă,\nCeahlăul n-a rămas la dușmani,\nCeahlăul s-a întors acasă.\n\nChișinău, 1918\n\n\n\n\n\n"
    },
    {
        "Text": "\n\nOctavian Goga\n\n\n\n\nO ramură întârziată\n\n\n\nNu ți-a fost dat să vezi vreodată,\nCând toamna palidă coboară,\nÎntr-o grădină despoiată,\nO ramură întârziată\nCe-a înflorit a doua oară?\n\nNu te-ai oprit atunci în cale\nSă te întrebi: ce taină, oare,\nAscund înțelepciunii tale\nÎnfriguratele petale,\nCa mâine stinse, fără soare?...\n\nȘi dac-o blândă-nduioșare\nȚi-a frânt o clipă-n ochi lumina,\nCum stai așa, întrebătoare,\nUitându-te la biata floare,\nAi înțeles a cui e vina?\n\nE raza, care toamnei mute\nI-a dat fiorul primăverii.\nȘi-n preajma morții abătute\nA picurat, pe neștiute,\nUn strop din cântecu-nvierii...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nTrecutul\n\n\n\nS-abat mustrări din altă vreme,\nDin vremea când nu ne știam,\nȘi vin pe nume să mă cheme,\nSă-mi strige nopțile la geam,\nCa o pădure de blesteme...\n\nTrecutul tău de-odinioară,\nPrăpastie cu multe guri,\nCu întrebări ce mă-nfioară,\nCu șerpuiri și cotituri...\nTrecutul, nesătulă fiară...\n\nTrecutul, umbră vinovată,\nTâlhar scăpat de sub zăvor,\nDin cripta lui întunecată,\nSe furișează, călător,\nȘi lângă patul meu s-arată.\n\nTrecutul, cioclu de morminte,\nSinistru oaspete de-amurg,\nNeguțător de jurăminte,\nDin haina-i ciuruită curg,\nDrept zdrențe, -aducerile-aminte.\n\nEl vine tainic să dezgroape\nTot ce-am închis în țintirim,\nNe-aduce lacrimi în pleoape...\n- Dă-mi mâna ta, să-l gâtuim,\nTrecutul, când îl simți aproape...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nApus\n\n\n\nDuminică. Nu-i nimeni pe alee,\nȘi-n împietrita pace vesperală,\nStrăvechiul parc îmi pare-o catedrală,\nAltarul ei, un strat de orhidee.\n\nMuiat în blânda florilor sfială,\nJos, soarele s-a mai oprit să steie,\nCele din urmă roșii curcubeie\nSe frâng pe-o albă cruce sepulcrală.\n\nApune-apoi... Lin, una câte una,\nVin umbrele peste copaci să cadă,\nPân' ce, târziu, din lac răsare luna.\n\nLumina-i rece scaldă palmierii,\nCând noi, ca doi eroi dintr-o baladă,\nSorbim imensul cântec al tăcerii...\n\nPalermo, 1921\n\n\n\n\n\n"
    },
    {
        "Text": "\n\nOctavian Goga\n\n\n\n\nMare aeternum\n\n\n\nEternă mare, ca și-odinioară,\nFără hotar și fără de hodină,\nDe întrebări și neastâmpăr plină,\nAzi goana mea la malul tău coboară.\n\nCu tresăltări de ape și lumină\nOglinda ta prelung mă înfioară,\nȘi-nchise răni încep din nou să doară,\nDin flăcări vechi ce-n mintea mea se-mbină.\n\nPe rând, pe rând, eu simt cum reînvie\nCântată parcă-n surle și chimvale,\nUitata noastră mare-mpărăție.\n\nȘi nu mai știu ce mi se par mai grele:\nPovețele nemărginirii tale,\nSau tainele adâncurilor mele...\n\n\n\n\n\n\n"
    },
    {
        "Text": "\n\nOctavian Goga\n\n\n\n\nÎn mine câteodată\n\n\n\nÎn mine câteodată eu simt: se face noapte,\nDin netrăite vremuri vin neguri să mă prindă,\nStrigări necunoscute și cântece și șoapte\nLa casa mea colindă.\n\nÎn mine câteodată țărani cu zeghea sură\nȘi glume și ispite și tot ce știe satul\nS-amestecă de-a valma roind în bătătură\nȘi vin să-și ție sfatul...\n\nÎn mine câteodată grea liniștea se lasă,\nMiroase-a izmă creață și-a flori de iasomie,\nÎn vreme ce un popă cu barba cuvioasă\nSlujește-o liturghie...\n\n\n\n\n\n\n"
    }
]