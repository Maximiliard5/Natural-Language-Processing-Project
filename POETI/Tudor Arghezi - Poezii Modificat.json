[
    {
        "Text": "\n\nTudor Arghezi\n\n\n\n\nZdreanță\n\n\n\n\n\nL-ați văzut cumva pe Zdreanță,\nCel cu ochii de faianță?\nE un câine zdrențuros\nDe flocos, dar e frumos.\nParcă-i strâns din petice,\nCa să-l tot împiedice,\nFerfenițele-i atârnă\nȘi pe ochi, pe nara cârnă,\nȘi se-ncurcă și descurcă,\nParcă-i scos din calți pe furcă.\nAre însă o ureche\nDe pungaș fără pareche.\nDă târcoale la coteț,\nCiufulit și-așa lăieț,\nAșteptând un ceas și două\nO găină să se ouă,\nCare cântă cotcodace,\nProaspăt oul când și-l face.\nDe când e-n gospodărie\nMulte a-nvățat și știe,\nȘi, pe brânci, târâș, grăbiș,\nSe strecoară pe furiș.\nPune laba, ia cu botul\nȘi-nghite oul cu totul.\n\n- \"Unde-i oul? a-ntrebat\nGospodina. - \"L-a mâncat!\"\n\"Stai nițel, că te dezvăț\nFără mătură și băț.\nTe învață mama minte.\"\nȘi i-a dat un ou fierbinte.\nDar decum l-a îmbucat,\nZdreanță l-a și lepădat\nȘi-a-njurat cu un lătrat.\n\nCând se uita la găină,\nCu culcușul lui, vecină,\nZice Zdreanță-n gândul lui\n\"S-a făcut a dracului!\"\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nStupul lor\n\n\n\n\tStupul lor de pe vâlcea\n\tStă păzit într-o broboadă\n\tDe trei plopi înnalți, de nea, \n\tPe o blană de zăpadă. \n\n\tPrisacarul le-a uitat, \n\tȘi-a căzut si peste ele \n\tIarna, grea ca un plocat, \n\tCu chenar de peruzele. \n\n\tÎnlauntru însă-n stup \n\tLucrătoarele sunt treze \n\tȘi făcând un singur trup \n\tNu-ncetează să lucreze. \n\n\tCă niciuna n-a muncit \n\tPentru sine, ci-mpreună \n\tPentru stupul împlinit \n\tCu felii de miere bună.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nIscoada\n\n\n\n\tDecum s-a ivit lumina. \n\tA ieșit din stup albina, \n\tSă mai vadă, izma creață \n\tA-nflorit de dimineață? \n\n\tSe-ngrijește, gospodină \n\tDe-nflorește si sulfină, \n\tCăci plutise val de ceață, \n\tAstă-noapte, pe verdeață. \n\n\tA găsit toată gradina \n\tÎnflorită, si verbina, \n\tȘi s-a-ntors, după povață, \n\tCu o probă de dulceață. \n\n\n\n\n\n\n"
    },
    {
        "Text": "\n\nTudor Arghezi\n\n\n\n\nPaza bună\n\n\n\n\tS-a întors cercetătoarea \n\tSă le spuie la surori \n\tCă-i deschisă toata floarea \n\tȘi câmpia, de cu zori. \n\n\tȘi-au plecat aproape toate\n\tLa cules, cu mii si mii, \n\tLăsând vorbă la nepoate \n\tSă-ngrijească de copii. \n\n\tCăci muscoii si bondarii\n\tȘi-alte neamuri de pădure, \n\tPe șoptite, ca tâlharii, \n\tUmblau mierea să le-o fure. \n\n\tÎnsă paza-n stupi e bună, \n\tCă târziu, dupi apus, \n\tColo jos, subt stupi, la lună, \n\tEi zaceau cu burta-n sus. \n\n\n\n\n\n\n"
    },
    {
        "Text": "\n\nTudor Arghezi\n\n\n\n\nTâlharul pedepsit\n\n\n\n\tÎntr-o zi, prin asfințit, \n\tȘoaricele a-ndrăznit \n\tSă se creadă în putere \n\tA pradă stupul de miere. \n\n\tEl intrase pe furiș, \n\tStrecurat pe urdiniș, \n\tSe gândea că o albină-i\n\tSlabă, mică și puțină, \n\tPe când el, hoț și borfaș, \n\tLângă ea-i un uriaș.\n \n\tNu știuse ca nerodul \n\tVa da ochii cu norodul\n\tȘi-și pusese-n cap minciuna\n\tCă dă-n stup de câte una. \n\n\tRoiul, cum de l-a zărit \n\tC-a intrat, l-a copleșit. \n\tSocoteală să-i mai ceară\n\tNu! L-au îmbrăcat cu ceară, \n\tDe la bot până la coadă\n\tTăbărate mii, grămadă,\n\tȘi l-au strâns cu meșteșug,\n\tÎncuiat ca-ntr-un coșciug.\n\n\tNu ajunge, vream să zic,\n\tSă fii mare cu cel mic,\n\tCă puterea se adună\n\tDin toți micii împreună.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nFetica\n\n\n\n\tCe duh ai și ce putere.\n\tSă-mpletești ceara cu miere,\n\tDe la floarea din gradină,\n\tOstenită de albină?\n\tTu aduni de pe meleaguri, \n\tPentru stupi și pentru faguri, \n\tPulberi, roua, stropi și leacuri, \n\tPoate că de mii de veacuri. \n\tCa din lână, ca din ace,\n\tȚesi rețeaua de ghioace,\n\tDe celule-n care pui\n\tMierea dulce și un pui.\n\tScule, numere, cântare \n\tAu pus la măsurătoare \n\tCa-ncăperea cea mai mare \n\tÎn găoacea cea mai mică\n\tE ghiocul tau, fetică \n\tEști, pe lumea de subt cer, \n\tCel mai mare inginer. \n\tPe-ntuneric, făr' să știi, \n\tAi făcut bijuterii \n\tȘi minuni în toată clipa \n\tCu musteața și aripa.\n\tȘi, cum știi, muncind, să taci, \n\tNu te lauzi cu ce faci.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nFlori de mucigai\n\n\n\n\n\nLe-am scris cu unghia pe tencuială\nPe un părete de firidă goală,\nPe întuneric, în singurătate,\nCu puterile neajutate\nNici de taurul, nici de leul, nici de vulturul\nCare au lucrat împrejurul\nLui Luca, lui Marcu și lui Ioan.\nSunt stihuri fără an,\nStihuri de groapă,\nDe sete de apă\nȘi de foame de scrum,\nStihurile de acum.\nCând mi s-a tocit unghia îngerească\nAm lăsat-o să crească\nȘi nu mi-a crescut -\nSau nu o mai am cunoscut.\n\nEra întuneric.  Ploaia bătea departe, afară.\nȘi mă durea mâna ca o ghiară\nNeputincioasă să se strângă\nȘi m-am silit să scriu cu unghiile de la mâna stângă.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nCina\n\n\n\n\n\nÎn frig și noroi\nTrec hoții-n convoi, câte doi,\nCu lanțuri târâș de picioare,\nMuncindu-se parcă-n mocirli de sudoare.\nFiertura e gata.\nE seară. E ploaie.\nO lingură grea, cât lopata,\nDă ciorba din doua hârdaie.\nCâțiva au ucis,\nCâțiva ispășesc ori un furt, ori un vis.\nTotuna-i ce faci:\nSau culci pe bogați, sau scoli pe săraci.\nLivizi ca strigoii și sui,\nStrâmbați de la umeri, din șold si picior\nÎn blidul fierbinte, cu aburi gălbui.\nÎși duc parcă sângele lor.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nCeasul de-apoi\n\n\n\nÎn cer,\nBate ora de bronz și de fier.\nÎntr-o stea\nBătu ora de catifea.\nOra de pâslă bate\nÎn turla din cetate.\nÎn ora de lână\nSe-aude vremea bătrână\nȘi se sfâșie\nOra de hârtie.\nLângă domnescul epitaf\nBate glasul orei de praf.\n\nAznoapte, soră,\nN-a mai bătut nici-o oră.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nDe-abia plecaseși\n\n\n\nDe-abia plecaseși. Te-am rugat să pleci.\nTe urmăream de-a lungul molatecii poteci,\nPân-ai pierit, la capăt, prin trifoi.\nNu te-ai uitat o dată înapoi!\n\nȚi-as fi făcut un semn, după plecare,\nDar ce-i un semn din umbră-n depărtare?\n\nVoiam să pleci, voiam și să rămâi.\nAi ascultat de gândul ce-l dintâi.\nNu te oprise gândul fără glas.\nDe ce-ai plecat? De ce-ai mai fi rămas?\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nIon Ion\n\n\n\n\n\nÎn beciul cu morții, Ion e frumos.\nÎntins gol pe piatră, c-un fraged suris.\nTrei nopți șobolanii l-au ros\nȘi gura-i băloasa ca de sacis.\n\nCând cioclu-l ridică-n spinare\nIon par-ar fi de pământ.\nDe-l pui poate stă în picioare\nDar brațul e moale și frânt.\n\nÎn ochii-i deșchisi, o lumină,\nA satului unde-i născut,\nA câmpului unde iezii-a păscut,\nA încremenit acolo străină.\n\nDeparte de vatră și prins de boieri,\nDeparte de jalea mămuchii,\nPe trupu-i cu pete și peri\nÎn cârduri sunt morți și păduchii.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nBlesteme\n\n\n\nPrin undele holdei și câmpi de cucută,\nFugarii-au ajuns în pustie\nLa ceasul când luna-n zabranice, mută,\nIntră ca un taur cu cornu-n stihie,\nȘi gândul meu gândul acestora-l știe:\nIn împărăție de bezna și lut să se facă\nGrădina bogată și ogada saracă.\nCetatea să cada-n nămol,\nPăzită de spini și de gol.\nUsca-s-ar izvoarele toate și marea,\nȘi stinge-s-ar soarele ca lumânarea.\nTopească-se zarea ca scrumul.\nFuningini, cenușă, s-a acopere drumul,\nSă nu mai dea ploaie, și vântul\nSă zacă-mbrâncit cu pământul.\nSubolii și viermii să treacă pribegi\nPrin stârvuri de glorii întregi.\nSa fete în purpură șorecii sute.\nGânganii și molii necunoscute\nSă-și facă-n tezaur cuibare,\nSătule de aur și mărgăritare.\nPe strunele de la viori și ghitare\nSă-ntinză păianjeni corzi necântătoare.\n\nÎntâi, însă, viața, bolind de durată,\nSă nu înceteze deodată,\nȘi chinul să-nceapă cu-ncetul.\nSă usture aerul greu, ca oțelul.\nSă șchiopete ziua ca luntrea dogită,\nSă-ntârzie ora în timp să se-nghită,\nȘi, nemarginită, secundă\nSă-și trecă prin suflet, gigantica, undă:\nPe sârma tăioasa-a veciei, în scame\nȘi rumegătură să vi se destrame.\nGâtlejul, fierbinte de sete,\nSă cate scuipat să se-mbete,\nȘi limba umflată-ntre buze\nSă lingă lumina și ea să refuze,\nSi-n vreme ce apă din seșuri se strânge,\nSă soarbă-n mocirla copitelor sânge.\nȘi strugurii viei storși cu mușcătură\nSă lase in gură coptură.\nCoboară-se cerul, furtuni de alice\nÎn câmp să v-alunge cu stelele-n bice.\nDespice-se piatra în colți mici de cremeni,\nVârtej urmărindu-i pe semeni.\nOdihna cerându-i, pământul să-ntepe\nIvindu-se șerpii când somnul începe.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nPsalm VI\n\n\n\nTe drămuiesc în zgomot și-n tăcere\nȘi te pândesc în timp, ca pe vânat,\nSă văd: ești șoimul meu cel căutat?\nSă te ucid? Sau să-ngenunchi a cere.\n\nPentru credință sau pentru tagadă,\nTe caut darz și fără de folos.\nEști visul meu, din toate, cel frumos\nȘi nu-ndrăznesc să te dobor din cer grămadă.\n\nCa-n oglindirea unui drum de apă,\nPari când a fi, pari când ca nu mai ești;\nTe-ntrezării în stele, printre pești,\nCa taurul sălbatec când se adapă.\n\nSinguri, acum în marea ta poveste,\nRămân cu tine să mă mai măsor,\nFără să vreau să ies biruitor.\nVreau să te pipăi și să urlu: \"Este!\"\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nTestament\n\n\n\n\n\nNu-ți voi lăsa drept bunuri, după moarte,\nDecât un nume adunat pe o carte,\nÎn seara răzvrătită care vine\nDe la străbunii mei până la tine,\nPrin rapi și gropi adânci\nSuite de bătrânii mei pe brânci\nȘi care, tânăr, să le urci te-așteaptă\nCartea mea-i, fiule, o treaptă.\n\nAșeaz-o cu credința căpătâi.\nEa e hrișovul vostru cel dintâi.\nAl robilor cu săricile, pline\nDe osemintele vărsate-n mine.\n\nCa să schimbăm, acum, intâia oară\nSapa-n condei și brazda-n calimară\nBătrânii au adunat, printre plavani,\nSudoarea muncii sutelor de ani.\nDin graiul lor cu-ndemnuri pentru vite\nEu am ivit cuvinte potrivite\nȘi leagane urmașilor stăpâni.\nȘi, frământate mii de săptămâni\nLe-am prefecut în versuri și-n icoane,\nFăcui din zdrențe muguri și coroane.\nVeninul strâns l-am preschimbat în miere,\nLăsând întreaga dulcea lui putere\nAm luat ocara, și torcând ușure\nAm pus-o când să-mbie, când să-njure.\nAm luat cenușa morților din vatră\nȘi am făcut-o Dumnezeu de piatră,\nHotar înalt, cu două lumi pe poale,\nPăzând în piscul datoriei tale.\n\nDurerea noastra surdă și amară\nO grămădii pe-o singură vioară,\nPe care ascultând-o a jucat\nStăpânul, ca un țap înjunghiat.\nDin bube, mucegaiuri și noroi\nIscat-am frumuseți și prețuri noi.\nBiciul răbdat se-ntoarce în cuvinte\nSi izbăveste-ncet pedesitor\nOdrasla vie-a crimei tuturor.\nE-ndreptățirea ramurei obscure\nIeșită la lumină din padure\nȘi dând în vârf, ca un ciorchin de negi\nRodul durerii de vecii întregi.\n\nÎntinsă leneșă pe canapea,\nDomnița suferă în cartea mea.\nSlovă de foc și slovă faurită\nÎmparechiate-n carte se mărită,\nCa fierul cald îmbrățișat în clește.\nRobul a scris-o, Domnul o citește,\nFăr-a cunoaște ca-n adîncul ei\nZace mania bunilor mei.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nEx libris\n\n\n\n Carte frumoasă cinste cui te-a scris\n Incet gandita, gingas cumpanita;\n Esti ca o floare, anume inflorita\n Mainilor mele, care te-au deschis.\n\n Esti ca vioara, singura ce canta\n lubirea toata pe un fir de par,\n Si paginile tale, adevar,\n S-au tiparit cu litera cea sfanta.\n\n Un om de sange ia din pisc noroi\n Si zamliseste marea lui fantoma\n De reverie, umbra si aroma,\n Si o pogoara vie printre noi.\n\n Dar jertfa lui zadarnica se pare,\n Pe cat e ghiersul cartii de frumos.\n Carte iubita, fără de folos,\n Tu nu raspunzi la nicio intrebare.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nDescântec\n\n\n\nLacăte, cine te-a închis\nLa ușa marelui meu vis?\nUnde ni-i cheia, unde-i păzitorul,\nSă sfarăme zăvorul\nȘi să vedem în fundul nopții noastre\nMișcându-se comorile albastre?\nUn pas din timp în timp, greoi\nSe-apropie, dar a trecut de noi\nToți pașii se sfârșesc și pier\nPentru urechea ta de fier.\nDe-o vana-ntoarsă peste tine\nCred ca atârnă din vazduh glicine\nȘi, de pe bolți, zorele\nȘi muguri și ciorchini de stele.\nCine va pune-n ușa noastră cheie\n0 singură scânteie?\nLumina ochiul și-l așează,\nȘi-n încăpere caută să vază.\nLacătul simte și tresare\nCu bezna mea, ca de o sărutare.\nStea, nu poți tu intra-n veriga lui\nȘi lacătul tăcerii să-l descui?\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nPsalmul de taină\n\n\n\nO, tu aceea de-altădată, ce te-ai pierdut din drumul lumii!\nCare mi-ai pus pe suflet fruntea și-ai luat într-insul locul mumii,\nFemeie răspândita-n mine ca o mireasma-ntr-o pădure,\nScrisă-n visare ca o slovă, înfiptă-n trunchiul meu: sacure,\nTu ce mi-ai prins de cântec viața cu brațe strânse de grumaji\nSi m-ai oprit ca să mi-o caut la tine-n palme și-n obraji\nPe care te-am purtat brățara la mâna casnica-a gândirii.\nCu care-am năzuit alături să leagan pruncul omenirii.\nPur trandafir, bătut în cuie de diamant, pe crucea mea\nSi care-n fiece mișcare pierzi cu-o petală câte-o stea.\nPământ figăduit de ceruri cu turme, umbră și bucate.\n\nTu care mi-ai schimbat cărarea și mi-ai făcut-o val de mare,\nDe-mi duce bolta-nsingurată dintr-o valtoare-ntr-o valtoare,\nSi țarmii-mi cresc în jur cât noaptea, pe cât talazul mi se-ntinde\nSi ai lăsat să rătăcească undele mele suferințe;\nUnde ți mâinile să-ntoarcă în aer caile luminii?\nUnde sunt degetele tale să-mi caute-n cununa spinii?\nSi șoldul tău culcat în iarbă, pe care plantele-l cuprind\nSi-ascultă-n sânul tău suspinul iubirii, cucerit murind?\n\nTu ce nfiori pe seșuri plopii când treci din creștet la picioare,\nSi prinzi de tot ce te-ntâlnește o plasă calda de răcoare.\nTu ce scrutezi, scotându-ți sânii pe jumatate din vestminte\nCa să-i sărute focul gurii, cuprinși de mâini cu luare-aminte,\nPustia vremii, străbătută de șoimi de scrum și de nisip,\nCarora vântul le-mprumută o-nfățișare fără chip;\n\nTu te-ai pierdut din drumul lumii ca o săgeată fără țintă,\nSi frumuseațea ta făcută pare-a fi fost ca să mă mintă.\nDar fiindcă n-ai putut răpune destinul ce-ți pandi faptura\nSi n-ai știut a-i scoate-n cale și-a-l prăvăli de moarte, ura;\nRidică-ți din pământ urechea, în ora nopții, când te chem,\nCa să auzi, o! neuitată, neiertătorul meu blestem.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nToamna\n\n\n\nStrăbatem iarăș parcul, la pas, ca mai nainte.\nCărările-nvelite-s cu palide-oseminte.\nAceeaș bancă-n frunze ne-așteaptă la fântâni.\nDoi îngeri duc beteala fântânilor pe mâini.\n\nNe-am așezat alături și brațu-i m-a cuprins.\nUn luminiș în mine părea că s-ar fi stins.\nMă-ndrept încet spre mine și sufletul mi-l caut\nCa orbul, ca să cânte, sparturile pe flaut.\n\nVreau să-mi ridic privirea și vreau să-i mângâi ochii...\nPrivirea întârzie pe panglicile rochii.\nVreau degetui ușure și-l iau să i-l dezmierd...\nOrice vroiesc rămâne indeplinit pe sfert.\n\nDar ce nu pot pricepe ea pricepu, de plânge?\nApusul iși întoarce cirezile prin sânge.\nO! mă ridic, pe suflet s-o strâng și s-o sărut --\nDar brațele, din umeri, le simt că mi-au căzut.\n\nȘi de-am venit ca-n timpuri, a fost ca, inc-o dată\nS-aplec la sărutare o frunte vinovată\nSă-nvingem iarăș vremea dintr-o-ntărire nouă\nȘi să-nviem adâncul izvoarelor de rouă.\n\nȘi cum scoboară noaptea, al'dată așteptată,\nÎmi pare veche luna -- și steaua ce se-arată,\nCa un parete de-arme, cu care-aș fi vânat.\nȘi fără glas, cu luna, și noi ne-am ridicat.\n\n\n\n\n\n\n"
    },
    {
        "Text": "\n\nTudor Arghezi\n\n\n\n\nMelancolie\n\n\n\nAm luat ceasul de-ntâlnire\nCând se tulbură-n fund lacul\nȘi-n perdeaua lui subțire\nÎși petrece steaua acul.\n\nCâtă vreme n-a venit\nM-am uitat cu dor în zare.\nOrele și-au împletit\nFirul lor cu firul mare.\n\nȘi acum c-o văd venind\nPe potecă solitară,\nDe departe, simt un jind\nȘi-as voi să mi se pară.\n\n\n\n\n\n\n"
    }
]