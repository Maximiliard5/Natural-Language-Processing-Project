[
    {
        "Text": "\n\nIon Minulescu\n\n\n\n\nRomanța cheii\n\n\n\n\n\nCheia ce mi-ai dat aseară -\nCheia de la poarta verde -\nAm pierdut-o chiar aseară!...\nDar ce cheie nu se pierde?\nCheia ce mi-ai dat aseară\nMi-a căzut din turn,\nPe scară,\nȘi căzând, mi-a stins lumina.\n\nCheia ce-am pierdut aseară\nAm cătat-o ;\nDar pe scară\nEra noapte ca și-afară -\nNoapte ca sub boltuita\nCupolă de mănăstire,\nCând s-au stins pe la icoane\nLumânările de ceară.\n\nȘi-am rămas în turnul gotic -\nTurnul celor trei blazoane:\nAl Iubirii,\nAl Speranței,\nȘi-al Credinței viitoare...\nȘi-am rămas în turnul gotic\nDomn pe-ntinsele imperii\nAle negrului haotic.\n\nȘi-au trecut de-aseară clipe,\nȘi-au trecut de-aseară ore,\nȘi-ale zorilor aripe\nFluturatu-mi-au grăbite,\nCa și clipele trăite\nPe-albul treptelor sonore.\n\nȘi m-am coborât pe scară...\nDar pe cea din urmă treaptă\nCheia ce mi-ai dat aseară\nAm găsit-o prefăcută\nÎntr-o cupă albă, plină\nCu vin verde de cucută.\n\nȘi pe cea din urmă treaptă\nAm îngenuncheat\nȘi-am plâns -\nCăci pe cea din urmă treaptă,\nCa-ntr-o carte înțeleaptă,\nAm citit în fundul cupei\nNaufragiul ce m-așteaptă!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța noastră\n\n\n\nPe-același drum,\nMânați de-același îndemn nefast al năzuinții,\nDe-aceleași neînțelese-avânturi spre tot mai sus,\nPe-același drum\nPe unde ieri trecură poate,\nStrăbunii noștri\nȘi parinții,\nPe unde, unii după alții, drumeții trec de mii de ani,\n\nNoi -\nCărora ni-i dat să ducem enigma vieții mai departe\nȘi doliul vremilor apuse,\nȘi-al idealurilor scrum -\nPe-același drum\nVom trece mâine cerșind din țiterele sparte\nLa umbra zidurilor mute\nȘi-a secularilor castani!\n\nPorni-vom tineri ca Albastrul imaculatelor seninuri...\nȘi-n calea noastră întâlni-vom\nPe cei bătrâni rămași în urmă -\nPe cei ce ne-or privi cu ochii în lacrămi\nCum le luăm-nainte.\nIar noi\nLe vom citi-n figură cum suferințele le curmă\nÎn suflet sfintele avânturi\nȘi-n gură caldele cuvinte...\n\nPorni-vom tineri ca Albastrul imaculatelor seninuri...\nȘi-n calarea noastră întâlni-vom -\nO!... câte nu poți să-ntâlnești\nCând drumu-i lung\nȘi nesfârșită e năzuința ce te mână\nTot mai departe\nȘi te poartă,\nCa pe un orb ținut de mână,\nSpre-ntrezărite-Aureole -\nNimicuri scumpe pământești!...\n\nPorni-vom tineri ca Albastrul imaculatelor seninuri!...\nȘi mândri poate ca seninul albastru-al sângelui regesc.\n\nDar va veni o zi în care\nNe vom opri deodată-n drum,\nÎnspăimântați că-n urma noastră\nZări-vom pe-alții cum sosesc,\nCum ne ajung,\nNe trec-nainte\nȘi râd că nu-i putem opri...\n\nDa...\nVa veni și ziua-n care vom obosi,\nȘi va veni\nUn timp în care-al năzuinții și-al aiurărilor parfum\nNe va părea miros de smirnă,\nIar cântul țiterelor sparte\nUn Psalm cântat de-un preot gângav\nLa căpătâiul unei moarte\nPe care numeni n-o cunoaște...\n\nȘi-atunci, privind un urma lor -\nCa cei ce n-au nimic să-și spună\nCând nu-și pot spune tot ce vor -\nLa umbra zidurilor mute\nȘi-a secularilor castani,\nVom adormi ca și drumeții\nCe dorm uitați de mii de ani!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța noului-venit\n\n\n\nStrăinule ce bați la poartă,\nDe unde vii\nȘi cine ești?...\nStrăinule de lumea noastră,\nRăspunde-ne de unde vii,\nPrin care lumi trăiși coșmarul nepovestitelor povești\nȘi-n care stea găsiși coloarea decoloratei nebunii?...\n\nDe unde vin?...\nDe unde pot veni, când ochii-mi,\nPlini de regrete și tristeți,\nPar două candele aprinse în cripta morților poeți?\nPriviți...\nSandalele-mi sunt rupte,\nIar toga ce mi-o dete-Apollo\nÎn noaprea când pornii spre voi\nAbia-și mai flutură albastrul de-a lungul umerilor goi.\nSunt gol -\n\nCăci calea-mi fuse lungă\nȘi-n calea mea-întâlnii pe rând\nPe toți câți vrură să vă vândă\nPodoabe noi ce nu se vând,\nPe cei ce vrură să vă cânte romanțe noi,\nPe cei ce vrură\nSă vă-ndrumeze spre mai bine -\nSpre-acel frumos întrezărit\nÎn armoniile eterne\nDintr-un sfârșit\nȘi-un infinit,\nPe cei ce v-au adus lumina,\nPe cei ce i-ați primit cu ură\nȘi i-ați gonit cu pietre -\nPietre ce s-or preface-n piedestale\nÎn clipa când vă va cuprinde beția altor ideale!...\n\nDe unde vin?\nEu vin din lumea creată dincolo de zare -\nDin lumea-n care n-a fost nimeni din voi,\nEu vin din lumea-n care\nNu-i ceru-albastru,\nȘi copacii nu-s verzi, așa cum sunt la voi,\nDin lumea Nimfelor ce-așteaptă sosirea Faunilor goi,\nDin lumea cupelor deșarte și totuși pline-n orice clipă,\nDin lumea ultimului cântec,\nPurtat pe-a berzelor aripă\nDin țărm în țărm,\nDin țară-n țară,\nDin om în om,\nDin gură-n gură, -\nDin lumea celor patru vânturi\nȘi patru puncte cardinale!...\n\nDeschideți poarta dar,\nȘi-n cale\nIeșiți-mi toți cu foi de laur,\nIar voi, ce măsurați cu versul gândurile ce n-au măsură,\nVeniți în jurul meu degrabă,\nȘi-n cântul lirelor de aur,\nPorniți cu mine împreună\nSpre lumea-n care nu-s castele cu punți\nȘi șanțuri feodale,\nNici ruginite porți de-aramă, la care bat cei noi sosiți...\nVeniți cu toții cât mai e vreme,\nȘi mai puteți cânta -\nVeniți!...\nVeniți, să vă aprind în suflet lumina stinselor făclii\nȘi-n versuri fantasmagoria și vraja noilor magii!\nIar cânturile voastre -\nCânturi cu care azi cerșiți o pâine -\nSă le-ncunun cu strălucire aureolelor de mâine!...\nDar poarta a rămas închisă la glasul artei viitoare.\n. . . . . . . . . . . . . . . . . . . . . . . . . . . . . . .\nEra prin anul una mie și nouă sute opt - îmi pare.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța celor trei romanțe\n\n\n\nMi-am zis:\nVoi scrie trei romanțe...\nȘi-n trei romanțe-mi voi închide,\nCa-n trei sicriuri de aramă, trei morți iubiți -\nTrei clipe reci -\nCe-mi stau în suflet împietrite,\nCa trei luceferi stinși pe veci\nUitați în haos,\nCa pe-o cracă de chiparos trei crisalide...\n\nMi-am zis apoi:\nRomanța primă\nVoi scri-o-n gustul florentin -\nAșa cum ar fi scris-o Dante când a zărit pe Beatrice -\nȘi-n fiecare vers voi pune atâta aur, cât se zice\nCă-ngrămădiră credincioșii\nPe groapa primului creștin...\n\nPe-a doua\nVoi sculpta-o-n ritmul eroticelor lesbiane,\nCu care-n Lesbos cântăreții și legendele nebune\nSărbătoreau pe blonda Venus.\nȘi-n fiecare vers voi pune\nCarmin din buzele acelor neasemânate curtezane...\n\nIar pentru-a treia\nVoi alege tot ce-i mai trist -\nVoi scri-o așa\nCa-n versul ei să plângă glasul\nTristeții nopților polare\nȘi-n versul ei voi pune verde -\nUn verde-mocirlos, în care\nȘi-or îngropa pe veci iubirea acei ce n-o vor mai cânta...\n\n. . . . . . . . . . . . . . . . . . . . . . . . . . . .\n\nMi-am zis:\nVoi scrie trei romanțe...\nDar azi, din aurul de-alt'dată\nȘi din carminul de pe buze\nNu mi-a rămas decât o pată -\nO pată verde, ce m-apasă ca și o piatră funerară\nSub care dorm, ca-n trei sicriuri,\nTrei stinse-acorduri de chitară!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța zilelor de ieri\n\n\n\nTaci,\nSă nu-mi deștepți tristețea amintirilor culcate\nÎn sicriurile-albastre ale zilelor de ieri!...\nTaci,\nSă nu-mi deștepți în suflet tragediile jucate\nÎn aplauzele mute ale-ntâielor dureri!\nTreci tăcut ca beduinul ce cutreieră nisipul,\nTreci tăcut ca cel ce-și pune mâinile-n cruciș pe piept,\nȘi să nu mă chemi pe nume -\nSă-mi deștepți din piatră chipul\nSfinxului,\nCe-ar vrea să-mi spună că e timpul să-l deștept...\nOcolește-mă cu groază, ca pe-un stârv de om ucis -\nNu de oameni,\nCi de mâna ne'ntrupatelor dorinți -\nȘi pe piatra-mi funerară nu citi poemul scris\nDe nebunul din cetatea plină numai de cumunți!...\nOcolește-mă cu groază...\nDar oprește-te deoparte,\nSă mă poți privi de-a-ntregul\nȘi să-mi spui ce vezi...\nEu sunt\nStropul vinului ce scade prin paharele deșarte\nȘi romanța nesfârșită, căci arcușele s-au frânt!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța celor ce se vând\n\n\n\nSe-ngroapă soarele-ntr-un nor -\nO, negrul nor ca și mormântul\nÎnșelătoarelor ce mor\nNeplânse de amanții lor!\n\nPe la ferestre-și plimbă vântul\nTristețile sfârșitului de vară,\nÎn timp ce-n cârciuma murdară,\nDin strunele de-aramă - cântul\nChitarelor\nÎși ia avântul...\n\nIar pe la mese,\nRând pe rând,\nO ceată de amanți artiști -\nToți ne'nțeleși și mari,\nToți Criști...\nÎși beau iubirea, fredonând\nRomanța celor ce se vând.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța celui ce s-a-ntors\n\n\n\nTăceți, voi toți din jurul meu,\nVă rog tăceți -\nCă-s obosit,\nȘi-aș vrea să dorm,\nȘi-aș vrea să mor,\nDe-ar fi să pot muri curând și mai ușor\nCa cei ce-s morți de mult!...\nTăceți,\nVă rog tăceți...\n\nAbia sosit,\nVoi mă-ntrebați pe unde-am fost!...\nO, de-ați ști voi ce drumuri lungi,\nM-adăpostea, pribeag mereu tot pe-alte mări!...\nCe fund de zări\nO, de-ați putea porni și voi\nPe unde-am fost!...\n\nO, de-ați putea și voi cândva,\nPornind grăbiți pe urma mea,\nSă rătăciți ne'ntrebători\nȘi ne'ntrebați!...\nSă vânturați pământul tot -\nÎn lung\nȘi-n lat -\nȘi fund de văi,\nȘi vârf de munți, necercetat,\nSă cercetați\nNe'ntrebători\nȘi ne'ntrebați!...\nO, de-ați putea-ntâlni și voi ce-am întâlnit -\n\nFemei cu ochi frumoși de bronz\nȘi guri de-argint,\nCe le-am iubit,\nȘi le-am iertat -\nCăci toate mint,\nCum i-au mințit\nPe toți pe câți i-au întâlnit!\n\nO, de-aș putea să vă spun tot...\nDar nu -\nPlecați...\nCă-s obosit -\nȘi-aș vrea să dorm,\nȘi-aș vrea să mor,\nDe-ar fi să pot muri curând și mai ușor!...\nM-ați ascultat -\nVă mulțumesc...\nAcum plecați.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCelei mai aproape\n\n\n\nDe ce-ți sunt ochii verzi -\nColoarea wagnerianelor motive -\nȘi părul negru ca greșeala imaculatelor fecioare?\nDe ce-ți sunt buzele pătate de violete trecătoare?\nȘi mâinile de ce-ți sunt albe ca albul tristelor altare\nDin Babilon,\nȘi din Ninive?\n\nDe ce, când plângi,\nÎn plânsu-ți moare o-ntreagă lume de petale\nDe trandafiri,\nDe chiparoase,\nDe nuferi albi\nȘi crizanteme?...\nDe ce, când plângi,\nCu tine plânge tristețea blondelor opale,\nIar torțele aprinse-n umbra castelelor medievale\nSe sting suflate ca de groaza demoniacelor blesteme?...\nDe ce, când cânți,\nCu tine cântă un infinit de armonii\nCe năvălesc tumultoase\nDin golul zărilor,\nDin astre,\nDin zborul păsărilor albe,\nDin fundul mărilor albastre,\nDin lumea morților,\nDin lumea părerilor de rău târzii?\n\nȘi când stai ochi în ochi cu-amanții - poeți\n\nCe-ți cântă ochii,\nPărul\nȘi buzele -\nCând te-nfioară cuvintele ce n-au fost spuse,\nCând in penumbra violetă a trioletelor apuse\nPui într-o cumpănă Minciuna\nȘi-ntr-altă cumpănă-Adevărul,\nDe ce te pleci spre cel mai tânăr dintre poeți,\nȘi-i strângi cu sete\nÎn palme capul,\nCa-ntr-o gheară de vultur însetat de sânge,\nȘi dinții tăi\nDe ce-i pictează, în rozu-obrajilor, motive\nAsiriene,\nDin poemul trăit de sfintele poete\nÎn noaptea-altarelor păgâne\nDin Babilon\nȘi din Ninive?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCelei care pleacă\n\n\n\nTu crezi c-a fost iubire-adevărată...\nEu cred c-a fost o scurtă nebunie...\nDar ce anume-a fost,\nCe-am vrut să fie\nNoi nu vom ști-o poate niciodată...\n\nA fost un vis trăit pe-un țărm de mare.\nUn cântec trist, adus din alte țări\nDe niște pasări albe - călătoare\nPe-albastrul răzvrătit al altor mări\nUn cântec trist, adus de marinarii\nSosiți din Boston,\nNorfolk\nȘi New York,\nUn cântec trist, ce-l cântă-ades pescarii\nCând pleacă-n larg și nu se mai întorc.\nȘi-a fost refrenul unor triolete\nCu care-alt'dată un poet din Nord,\nPe marginile albului fiord,\nCerșea iubirea blondelor cochete...\n\nA fost un vis,\nUn vers,\nO melodie,\nCe n-am cântat-o, poate, niciodată...\n. . . . . . . . . . . . . . . . . . . . . .\nTu crezi c-a fost iubire-adevărată?...\nEu cred c-a fost o scurtă nebunie!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCelei care minte\n\n\n\nEu știu c-ai să mă-nșeli chiar mâine...\nDar fiindcă azi mi te dai toată,\nAm să te iert -\nE vechi păcatul\nȘi nu ești prima vinovată!...\n\nÎn cinstea ta,\nCea mai frumoasă din toate fetele ce mint,\nAm ars miresme-otrăvitoare în trepieduri de argint,\nÎn pat ți-am presărat garoafe\nȘi maci -\nTot flori însângerate -\nȘi cu parfum de brad pătat-am dantela pernelor curate,\nIar în covorul din perete ca și-ntr-o glastră am înfipt\nTrei ramuri verzi de lămâiță\nȘi-un ram uscat de-Eucalipt.\n\nDar iată,\nBate miezul nopții...\nE ora când amanții,-alt'dată,\nSorbeau cu-amantele-mpreună otrava binecuvântată...\nDeci vino,\nVino și desprinde-ți din pieptenul de fildeș părul,\nÎnfinge-ți în priviri Minciuna\nȘi-n caldul buzei Adevărul\nȘi spune-mi:\nDintre câți avură norocul să te aibă-așa\nCâți au murit\nȘi câți blesteamă de-a nu te fi putut uita?...\n\nEu știu c-ai să mă-nșeli chiar mâine...\nDar fiindcă azi mi te dai toată.\nAm să te iert -\nE vechi păcatul\nȘi nu ești prima vinovată!...\n\nDeci nu-ți cer vorbe-mperecheate de sărutări,\nNu-ți cer să-mi spui\nNimic din tot ce-ai spus la alții,\nCi tot ce n-ai spus nimănui.\nȘi nu-ți cer patima nebună și fără de sfârșit,\nNu-ți cer\nNimic din ce poetul palid\nCerșește-n veci de veci, stingher,\nVoi doar să-mi schimbi de poți o clipă\nDin șirul clipelor la fel,\nSă-mi torni în suflet înfinitul unui pahar de hidromel,\nÎn păr să-mi împletești cununa de laur verde\nȘi în priviri\nSă-mi împietrești pe veci minciuna neprihănitelor iubiri.\nȘi-așa tăcuți -\nCa două umbre, trântiți pe maldărul de flori -\nSă-ncepem slujba-n miez de noapte\nȘi mâine s-o sfârșim în zori!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nMultașteptatei\n\n\n\nDe când te-aștept!...\nSunt ani...\nȘi anii, ce lungi îți par când n-ai cu cine\nS-asculți ciudatele romanțe ce plâng viorile-n surdine...\nȘi violetele apusuri ce triste-ți par când n-ai cui spune\nCe-nfiorări plutesc în zare\nȘi-n plânsul celor patru strune!...\n\n. . . . . . . . . . . . . . . . .. . . . . . . . . . . . . . . . .\n\nTe-am așteptat la-ncrucișarea potecilor pe care-alt'dată\nMultașteptatele amante soseau grăbite să-și sărute\nAmanții,\nCe-așteptau în umbră, tăcuți ca niște statui mute...\nȘi câte primăveri, de-a rândul, castanii roșii nu-mi vestiră\nCă nimeni n-a trecut pe-acolo\nȘi-n zare nimeni nu s-arată!...\n\nTe-am așteptat pe țărmul mării -\nPe țărmul nalt ca și terasa\nCastelului regesc, pe care un prinț și-ar aștepta mireasa...\nDar valurile, știutoare de soarta celor ce porniră\nSpre țărmul unde stam de strajă,\nCând le-ntrebai ce știu de tine,\nÎmi spuseră c-aștept zadarnic...\nȘi azi viorile-n surdine...\nCe-mi plâng ciudatele romanțe\nMai trist de cum le plânse ieri,\nPar lacrimi picurate-n cupa netălmăcitelor dureri...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nTrei lacrimi reci de călătoare\n\n\n\nȘi-ai să mă uiți -\nCă prea departe\nȘi prea pentru mult timp pornești!\nȘi-am să te uit -\nCă și uitarea e scrisă-n legile-omenești.\n. . . . . . . . . . . . . . . . . . . . . . . .\nCu ochii urmări-vei țărmul, topindu-se ca noru-n zare,\nȘi ochii-ți lăcrima-vor poate\nTrei lacrimi reci de călătoare ;\nIar eu pe țărm\nMâhnit privi-voi vaporu-n repedele-i mers,\nȘi-nțelegând că mi-ești pierdută,\nTe-oi plânge-n ritmul unui vers.\n\nȘi versul meu\nL-o duce poate vreun cântăreț până la tine,\nIar tu -\nCântându-l ca și dânsul,\nPlângându-l, poate, ca și mine -\nTe vei gândi la adorata în cinstea căreia fu scris,\nȘi-uitând că m-ai uitat,\nVei smulge din cadrul palidului vis\nÎntunecatu-mi chip,\nCa-n ziua când te-afunda vaporu-n zare\nȘi când din ochi lăsai să-ți pice\nTrei lacrimi reci de călătoare!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nOdeletă\n\n\n\nÎn cinstea ta, -\nCea mai frumoasă și mai nebună dintre fete, -\nVoi scri trei ode,\nTrei romanțe,\nTrei elegii\nȘi trei sonete.\nȘi-n cinstea ta, -\nCea mai cântată din câte-n lume-au fost cântate, -\nDin fiecare vers voi face\nCâte-un breloc de-argint, în care\nGândirile-mi vor sta alături, ca niște pietre nestemate\nDe-a pururi încrustate-n bronzul\nUnei coroane princiare!...\n\nDin țara-n care dorm de veacuri vestiții Faraoni,\nDin țara\nÎn care Sfincșii stau de vorbă cu Nilul sfânt\nȘi cu Sahara,\nDin țara-n care palmierii\nVestesc arabilor furtuna\nȘi caravanelor pierdute\nCă nu se mai întorc nici una,\nDin țara asta minunată,\nTăcută,\nTristă\nȘi bizară,\nÎți voi aduce trei smaralde nemaivăzute-n altă țară,\nTrei perle blonde, pescuite de Negri-n golful de Aden,\nȘi trei rubine-nsângerate, ascunse toate-ntr-un refren\nDe Triolet,\nPe care nimeni nu-l va înțelege, fiindcă nu-i\nPe lume nimeni să-nțeleagă simbolul Trioletului!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără muzică\n\n\n\nCă ne iubim - și-o știe lumea toată -\nE-adevărat ;\nDar cât ne vom iubi\nNici noi nu știm,\nNici lumea nu va ști...\nȘi nu va ști-o, poate, niciodată...\n. . . . . . . . . . . . . . . . . . . . . .\nNe-am cunoscut în țara-n care-alt'dată\nManon Lescaut iubi pe Des Grieux,\nÎntr-un amurg de toamnă, orchestrată\nÎn violet,\nÎn alb,\nÎn roz\nȘi-n bleu.\n\nȘi ne-am iubit întâia oară-n parcul\nÎn care Nimfele de marmură privesc,\nCu ochii-ntrebători, către peluza\nPe care-un Zeu își pregătește arcul,\nSă-și bată joc de cei ce-l ocolesc...\n\nȘi ne-am iubit!...\nȚi-aduci aminte?...\nBluza -\nAh!... Bluza ta pe sânu-ți decoltat\nPărea un peplum de mătase, sfâșiat\nPe sânul unei Venere ce moare!...\n\nȘi ne-am iubit cu-atâta nebunie,\nCă statuile albe ne-au privit\nCu ochi geloși,\nIar zeul a-mpietrit\nÎn mână cu-o săgeată-otrăvitoare!...\nȘi ne-am iubit,\nȘi-azi toată lumea știe\nCă ne iubim...\nDar cât ne vom iubi\nNici noi nu știm,\nNici lumea nu va ști!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără muzică\n\n\n\nÎn tine-mi pun toată speranța\nȘi-ți zic:\n- De-acum pentru mine fii totul,\nIar eu\nVoi fi pentru tine același ateu,\nCe-afară de tine nu crede-n nimic.\nFii totul -\nTrecutul, cu morții de ieri\nCe dorm la răspântii, de sălcii umbriți,\nȘi ziua de mâine, cu noii-veniți\nCe râd pe mormântul defunctei Dureri...\nSpre norii de-aramă, pe-naltele scări\nUrca-vom -\nDin goluri în goluri pribegi,\nS-ajungem în țara în care sunt regi:\nNimicul,\nEternul,\nȘi-Albastrul din zări...\nȘi-acolo,-n grădina în care nu cresc\nDecât mătrăgune,\nCucute\nȘi laur,\nSorbi-vom cu sete din cupe de aur\nIubirea topită-n Albastrul ceresc!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără muzică\n\n\n\nCa să-ajung la tine, i-am zis calului:\n- Grăbește...\nPune-ți aripi ca în basme\nȘi te-nalță până-n nori...\nTot mai sus,\nTot mai departe -\nCa șiragul de cocori\nCe plutește colo-n zare!...\nHaide, calule, grăbește!...\n\nCa să-ajung până la tine, i-am zis vântului:\n- Dă-mi mâna\nȘi târăște-mă cu tine până unde poți pătrunde -\nPână-n zarea-nsângerată unde soarele s-ascunde...\nCa s-ajung cât mai degrabă,\nHaide, vântule, dă-mi mâna!...\n\nCa să-ajung până la tine, i-am zis morții:\n- Mergi-nainte\nȘi cosește-mi fără milă tot ce-i viu\nȘi-mi ține calea...\nNetezește-mi munții-n zare\nȘi-umple-mi de cadavre valea\nDintre ea și mine -\nHaide!... Haide, moarte, mergi-nainte!...\n\nCa să-ajung până la tine,\nPentru tine-au obosit\nCalul,\nVântul,\nMoartea -\nToate mi-au făcut pe voie ;\nDar...\nDintre cutele perdelei, ochii-ți verzi nu-mi mai răsar,\nStrunele chitarei-s rupte\nȘi... romanța s-a sfârșit!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără muzică\n\n\n\nNu-i nimeni... nimeni să ne vadă și să ne-auză -\nNu pleca!\nDă-mi degetele-ți inelate să le sărut ca și-altădată,\nDă-mi degetele-ți inelate -\nPoeme-n pietre nestemate -\nVreau să le-nvăț pe dinafară și să le cânt,\nDă-mi mâna toată,\nCăci nu-i în tot salonul alta, așa, la fel cu mâna ta.\n\nRămâi cu mine toată seara...\nCe-ți pasă dac-o să sfârșească\nOrchestra valsul?...\nTu nu știi\nCă nu-i în tot salonul altul la fel ca mine să iubească?\n\nDeschide-ți brațele -\nAltarul în care mă-nchinam alt'dată -\nDeschide-mi brațele și prinde-mi în ele brațele-obosite,\nApleacă-ți gura-nsângerată,\nȘi sărutările-ți aprinse înseamnă-le pe-obrazu-mi pal.\nÎnseamnă-le la rând, să-mi steie pe veci de pază,\nNeclintite,\nCa păsările legendare pe malul lacului Stymfal!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără muzică\n\n\n\nÎn seara când ne-om întâlni -\nCăci va veni și seara-aceea -\nÎn seara-aceea voi aprinde trei candelabre de argint\nȘi-ți voi citi\nCapitole din epopeea\nAmantelor din Siracuza,\nCitera,\nLesbos\nȘi Corint...\nȘi-n seara când ne-om întâlni\nTe-oi întreba,\nCa și pe multele pe care le-am întrebat 'naintea ta:\n- Voiești sau nu să fii a mea?\n\nÎn seara când ne vom iubi -\nCăci va veni și seara-aceea -\nÎn pat vom presăra buchete de trandafiri și chiparoasă\nNe vom închide-apoi în casă\nȘi vom zvârli în stradă cheia...\nȘi-n seaca când ne vom iubi\nTe-oi întreba,\nCa și pe multele pe care le-am întrebat 'naintea ta:\n- Voiești să nu mai fii a mea?...\n\nȘi-n seara când ne-om despărți -\nCăci va veni și seara-aceea -\nVom stinge flăcările-albastre din candelabrele de argint,\nIar florile de chiparoasă și trandafirii-i vom presa\nÎn cartea roză-a epopeii\nAmantelor din Siracuza,\nCitera,\nLesbos\nȘi Corint...\nȘi-n seara când ne-om despărți\nTe voi ruga,\nCa și pe multele pe care le-am sfătuit 'naintea ta:\n- Să-ți amintești c-ai fost și-a mea!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța soarelui\n\n\n\n\n\nRăsar,\nMă-nalț,\nCobor\nȘi-apoi dispar,\nȘi-apusul meu e totuși răsărit...\nSunt vagabondul zilei de-a pururi solitar -\nPortret unic și veșnic, expus în infinit.\n\nCu magica-mi baghetă uriașe -\nStăpâna hotărârilor eterne -\nDeștept măturătorii albelor orașe\nȘi-adorm întârziații negrelor taverne...\n\nDau fluviilor grații de reptile,\nDau mărilor priviri fosforescente,\nIar munților din zare, aspecte de gorile,\nȘi brazilor, pe coaste, poziții indecente.\n\nDau fructe noi smochinilor uscați,\nDau bronzului figură omenească,\nIar Regilor -\nPe socluri de marmură-nșirați -\nPoruncitoare gesturi, ca-n veci să poruncească.\n\nIar când cobor,\nCând calda-nfiorare\nSe zbate-n cupa recelui repaos,\nAzvârl sămânță nouă în vechile tipare\nȘi-ascult Perpetuarea cum fredonează-n haos!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța ultimei seri\n\n\n\nPe buzele-mi roșii port și-astăzi stigmatul\nDezastrelor mute din ultima seară...\nPe buzele-mi roșii - apusuri de vară -\nPort urmele luptei pierdută-n palatul\nEternului Mâine\nȘi fostului Ieri!...\n\nMi-ai spus într-o seară că-i ultima seară!...\nVai!... Ultima seară ce trist se sfârșea...\nTe văd parcă și-astăzi învinsă,\nCulcată,\nPe-aceeași arabă și veche sofa,\nCu pleoapele-nchise,\nCu gura-ncleștată\nȘi mâinile-n cruce ca două stindarde\nSalvate din focul cetății ce arde!...\n\nSărmană învinsă de însuși învinsul\nVoințelor tale...\nSupremă chemare\nCe-și pierde zigzagul în gesturi ce mor...\nLumină nocturnă de stea căzătoare...\nPe buzele-mi roșii privește stigmatul\nDezastrelor mute din ultima seară\nȘi-ascultă-ți a luptei stridentă chitară\nCum plânge,\nȘi-n urmă, cum moare-n palatul\nEternului Mâine\nȘi fostului Ieri!...\nSunt glasuri de clopot ce parcă te cheamă\nȘi glasuri de ștreanguri ce scârțâie-n vânt...\nUn glas de frânghie și-un glas de aramă\nSe zbat împreună,\nȘi două sentințe\nTopite sunt parcă-ntr-un singur cuvânt:\n\"Amantul te minte\"...\n\"Amantul te minte\"...\nȘi-n viață, același etern Început\nE doar profanarea acelor Sfârșituri,\nTrăite\nȘi-apuse cu cei din trecut!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță policromă\n\n\n\nNu-i cer nimic...\nȘi totuși, dacă-ar vrea -\nO, dac-ar vrea să-mi dea ce nu-i cer încă -\nAr face dintr-un lac o Marmara,\nȘi dintr-un melc, un Sfinx săpat în stâncă.\nNu-i cer nimic...\nDar dacă-ar fi să-i cer\nCe-aș vrea să am și ce-ar putea să-mi dea,\nAș picura-ntr-o cupă cu eter\nMorfină\nȘi i-aș cere-apoi așa:\n\nDă-mi tot ce crezi că nu se poate da,\nDă-mi calmul blond al soarelui polar,\nDă-mi primul crepuscul pe Golgota\nȘi primul armistițiu planetar.\n\nDă-mi paradoxul frumuseții tale,\nDă-mi prorocirea viselor rebele,\nDă-mi resemnarea strofelor banale\nȘi controversa versurilor mele.\n\nDă-mi A.B.C. al vieții subterane,\nDă-mi simfonia flautelor mute,\nDă-mi tălmăcirea buzelor profane\nȘi rebusul icoanelor tăcute.\n\nDă-mi prețul primei victime-a femeii,\nDă-mi simbolul opalului și-agatei,\nDă-mi ritmu-nveninat al Salomeii\nȘi tusea-n fa minor a Traviatei.\n\nDă-mi Spleen-ul călătorilor pe apă,\nDă-mi spectrul verde-al zilelor de-apoi,\nDă-mi gravitatea morților spre groapă\nȘi comicul funebrului convoi.\n\nDă-mi tot ce-n prima clipă risipești,\nȘi tot ce-n clipa ultimă aduni.\nDă-mi fastul siluetelor regești\nȘi perspectiva casei de nebuni...\n\nNu-i cer nimic.\nȘi totuși, dacă-ar vrea -\nO, dacă-ar vrea să-mi dea ce nu-i cer încă! -\nAr face dintr-un lac o Marmara\nȘi dintr-un melc, un Sfinx săpat în stâncă.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nEcce homo\n\n\n\nEu sunt o-mperechere de straniu\nȘi comun,\nDe aiurări de clopot\nȘi frământări de clape -\nÎn suflet port tristețea planetelor ce-apun,\nȘi-n cântece, tumultul căderilor de ape...\n\nEu sunt o cadențare de bine\nȘi de rău,\nDe glasuri răzvrătite\nȘi resemnări târzii -\nÎn gesturi port sfidarea a tot ce-i Dumnezeu,\nȘi-n visuri, majestatea solarei agonii...\n\nEu sunt o-ncrucișare de harfe\nȘi trompete,\nDe leneșe pavane\nȘi repezi farandole -\nÎn lacrimi port minciuna tăcutelor regrete,\nȘi-n râs, impertinența sonorelor mandole.\n\nEu sunt o armonie de proză\nȘi de vers,\nDe crime\nȘi idile,\nDe artă\nȘi eres -\nÎn craniu port Imensul, stăpân pe Univers,\nȘi-n vers, voința celui din urmă Ne'nțeles!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nAlea jacta est\n\n\n\nAm plecat...\nNecunoscutul mi-a zis: \"Vino, te aștept\".\nAm plecat în explorarea unor semne de-ntrebare\nȘi-am pășit cu majestatea ultimului înțelept\nPragul vechilor legende\nMâzgălite la-ntâmplare\nPe un colț de pergament!...\n\nPaznicii nemărginirii mi-au deschis negrele porți,\nȘi-astăzi rătăcesc în golul dintre soare și pământ...\nȘi ce-ncet mă duce vântul -\nParcă-ar duce la mormânt\nCel din urmă mort al lumii,\nCel mai singur dintre morți.\n\nMă-nfășor în atmosfera cimitirelor din haos...\nCâte sunt?...\nNu le știu decât noctambulii\nȘi poeții -\nCei ce n-au avut nici minte,\nNici credință,\nNici repaos,\nNici răbdarea să-și aștepte termenul obștesc al vieții.\n\nMă-nfășor în rozul-verde,\nÎn albastrul-violet,\nȘi în aurul din soare,\nȘi-ntr-o clipă mă preschimb\nÎntr-un nimb enorm -\nUn nimb\nPreursit să-mbrace fruntea primului Anahoret.\nMă topesc cu amintirea unei vieți trăite-n somn,\nMă-ntregesc cu nostalgia primelor îmbrățișări,\nȘi din cele două forme -\nCea de azi\nȘi cea de ieri -\nMă-ntrupez în al veciei și-al imensității Domn!...\n\nDa...\nSunt Domnul celor veșnic plutitoare-n infinit -\nCelor ce plutesc pe mare,\nCelor ce plutesc pe vânt,\nCelor ce plutesc în versuri,\nÎn coloare\nȘi în cânt.\nCelor ce plutesc de-a pururi după cum le-a fost ursit...\n\nDa...\nSunt Domnul celor veșnic plutitoare-n infinit.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nGlasul morilor\n\n\n\nGlasul morilor de apă,\nGlasul morilor de vânt,\nGlasul morilor severe care macină Romanța\nZilelor de mâine,\nGlasul dătător de pâine,\nCare-mbracă-n alb veșmânt\nNăzuința și speranța.\nGlasul morilor severe care-ngroapă\nȘi dezgroapă\nDe sub piatră-același Cânt,\nGlasul morilor de apă,\nGlasul morilor de vânt,\nSă-l asculți de dimineață, până-n seară,\nOre-ntregi și zile-ntregi,\nSă-l asculți supus ca-n clipa când vorbește inspirarea\nSă-l cunoști,\nSă-l înțelegi,\nSă-l înveți pe dinafară\nȘi să-l cânți și tu cu apa,\nȘi să-l cânți și tu cu vântul,\nCăci e glasul-n care Cântul\nPlămădește-ndestularea!...\n\nIar când noaptea amuțește glasul morilor,\nTârziu,\nCând prin scocuri, nemișcată, apa doarme ca-n sicriu,\nCând prin aripi vântul trece cu aceeași nepăsare\nSuverană,\nCa prin pânza zdrențuită-a unei nave,\nȘi când piatra morii-ți pare\nO pecetie domnească\nDezgropată din arhiva prăfuitelor hrisoave,\nTu să te gândești la grâul care face să-ncolțească\nIarna,\nDe sub piatra morii, năzuința și speranța,\nȘi să-ți amintești de glasul care macină Romanța\nZilelor de mâine -\nGlasul dătător de pâine!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPastel mecanic\n\n\n\nMonocromia dezolantă a unei dimineți ploioase\nMângâie agonia tristă, dar gravă-a unui tren de marfă,\nCe-și fluieră impertinența prin trei supape ofticoase\nȘi urcă panta-n resemnarea bemolilor ce mor pe harfă\nÎntr-o capelă funerară.\nCu miros de făclii de ceară\nȘi vagi parfumuri de tămâie,\nEau de Cologne\nȘi chiparoase.\n\nPe Valea Oltului\nSau poate pe Valea Prahovei...\nDecorul\nE-același peste tot când plouă.\nȘi-aceleași agonii profane\nSchițează orice tren de marfă\nCând vrea să calchieze zborul\nExpreselor ce urcă panta cu grații de aeroplane!...\nAceleași agonii banale\nȘi-același trio de semnale\nImploră mila dimineții\nȘi plictisește călătorul...\n\nMonocromie verde:\nMunții și brazii par de mucava -\nE pastișarea dezolării și-a neputinței animale,\nCe-și urcă-adeseori Calvarul, cu trenu-alături, pe șosea.\nE parada fanteziei și-a inspirărilor vasale...\nPastel mecanic -\nNăzuință\nDe artă nouă\nȘi știință -\nCézanne te-ar fi pictat într-altfel\nEu însă te-am văzut așa!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPrin gările cu firme-albastre\n\n\n\nTristețea trenului ce pleacă\nNoi n-am trâit-o niciodată,\nCăci - călători ades cu trenul -\nÎn clipa când plecăm din gară,\nNoi stăm pe loc -\nDoar trenul pleacă!...\n\nDoar trenul pleacă,\nTrenul singur\nNe poartă nerăbdarea mută,\nBagajul visurilor noastre\nȘi setea noilor senzații,\nPe infinite paralele,\nDe-a lungul verzilor plantații\nDe mătrăgună și cucută,\nPe schela podurilor albe,\nPrin noaptea negrelor tunele\nȘi gările cu firme-albastre!...\n\nDoar trenul pleacă,\nTrenul singur\nRespiră,\nCugetă,\nVorbește,\nȘi-n forța aburilor cântă\nViteza roților ce crește...\n\nDoar trenul singur se frământă,\nEl singur urcă\nȘi coboară -\nReptilă neagră ce-mprumută\nAripi de liliac ce zboară\nȘi glas de cobe ce-nspăimântă!...\n\nDoar trenul singur se-nfioară\nDe-atâta veșnică povară.\nEl singur poartă mai departe\nPachetele-omenești, culcate\nCa-ntr-un muzeu de statui sparte,\nPe bănci de pluș capitonate!...\nDoar trenul suferă ofensa\nSclaviei negrilor \"ad-hoc\",\nCe poartă-n lectici mai departe\nPe cei născuți să stea pe loc...\n\nEl singur,\nEl,\nȘi numai trenul,\nCreează-n urma lui distanța\nMonotonia\nȘi refrenul\nDin care ne-adăpăm speranța\nToți călătorii spre mai bine...\n\nȘi numai el,\nDoar trenul singur,\nDoar trenul știe-anume cine\nȘi câți din cei plecați aseară\nPutea-vom mâine,-n zorii zilei,\nBagajul visurilor noastre\nSă-l presărăm, din suflet iară,\nPrin gările cu firme-albastre!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nLitanii pentru miezul nopții\n\n\n\nI\n\nDormi, felină obsedată de plăcerea de-a fi-nvinsă...\nA trecut de miezul nopții...\nIar duetul senzual\nOrchestrat de fantezia unui Heliogabal\nPâlpâie-n finalul unei lumânări aproape stinsă.\n\nDormi, felină cu ochi stranii\nȘi cu pleoape cercuite\nÎn culori evocatoare de fanate clematite,\nDormi, felină obsedată de plăcerea de-a fi-nvinsă...\n\nCulcă-ți capul pe risipa chiparoaselor strivite\nDe contururile-ți roze\nTorturate,\nȘi-amorțite,\nȘi multiplicate-n visul unei Venere, desprinsă\nDin anticul bronz al unei statui reconstituite.\n\nDormi, felină obsedată de plăcerea de-a fi-nvinsă...\n\nDormi, felină torturată de-al duetului final...\nPlimbă-ți degetele pale pe dantelele pătate\nDe capriciul unor alte flori, de tine-nsângerate,\nȘi respiră-n vis parfumul parcului sentimental.\n\nȘi respiră infinitul ce plutește-n străvezii\nNori,\nDin care plouă-n luptă hidromelul Walkyriei...\nDormi, felină torturată de-al duetului final...\n\nII\n\nDormi, ca anticele statui mutilate de barbari,\nGoală toată\nCa victima primilor amanți-corsari,\nUită binecuvântarea gestului sacerdotal\nȘi-ntrupează-te-n Phryneea bandelor de mercenari.\n\nDormi, felină torturată de-al duetului final...\nDormi, felină saturată de-al eternului simbol...\nToate dorm.\nȘi-n juru-ți toate sunt absente.\nPe perete,\nMiezul nopții-a-nchis chiar ochii\nNeadormitelor portrete\nȘi-albul ochi al lumânării doarme-n stinsu-i rotogol.\n\nDormi cu buzele deschise, ca un filtru-n care porți\nDeopotrivă-aceleași lacrimi pentru vii\nȘi pentru morți...\nDormi, felină saturată de-al eternului simbol...\n\nDormi, supremă frenezie de jăratic și schântei,\nTu, ce-ți schimbi amanții-n preoți\nȘi pe preoți în Atei -\nDormi,\nȘi-n așternutul moale forma corpului tău gol\nSă-mpietrească pe vecie \"Crucea Sfântului Andrei\".\n\nDormi, felină saturată de-al eternului simbol!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nÎntr-un bazar sentimental\n\n\n\nStofe vechi, o mandolină,\nUn Cézanne și doi Gauguin,\nPatru măști de bronz:\nBeethoven, Berlioz, Wagner, Chopin,\nO sofa arabă, două vechi icoane bizantine,\nUn potir de-argint, mai multe vase vechi de Saxa, pline\nCu mimoza, tamburine spaniole, lampioane\nJaponeze, trei foteluri cu inscripții musulmane,\n\"Fleurs du mal\" legate-n piele de Cordova,\nȘi pe pian:\nCharles Baudelaire și-alături Villiers de l'Isle-Adam...\n\nToate sunt ca și-altădată...\nO, bazar sentimental!...\nToate sunt ca la plecarea mea - dantelă și cristal...\n\nȘi cu toate-acestea, câte tocuri nu-și lăsară forma\nPe covoarele-ți bogate de Buhara?\nȘi-n enorma\nTa colecție de patimi, câte buze nu-ncercară\nSă-ți transcrie madrigaluri\n\nPe obrajii tăi de ceară?...\nCâte tragice-nceputuri nu sfârșiră-n simfonia\nMută-a lacrimilor?\n\nCâte nu pieriră-n veșnicia\nInutilului?\nCăci noaptea cea dintâi fu cea din urmă,\nIar dorința ta... nimicul - și nimicul nu se curmă!...\n\nȘtiu că m-așteptai pe mine...\nIată-mă, sosesc și-ți zic:\nTe-ntâlnesc întâia oară... Tot ce-a fost n-a fost nimic,\nMinte-mă din nou... Aprinde lampioanele... Coboară\nTransparentele... Dă-mi calmul și culorile de seară...\nDă-mi și buzele, și ochii, și...\n\"Les fleures du mal\" la fila\nTrei sute treizeci și nouă: \"La mort des amants\"...\n\nDar mila\nDe amanții tăi ce-așteaptă pe trotuar plecarea mea\nMă-ntrupează-n cel de-alt'dată și...\nPe-araba ta sofa:\nCântece-n surdină,\nGesturi,\nUmbre,\nFlori,\nEt caetera!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nVa fi...\n\n\n\nVa fi-ntr-o noapte caldă de mai.\nCând vei intra\nÎn parcul meu,\nNisipul aleilor deșarte,\nÎmbrățișănd pantofii tăi albi, va tresări...\nLa revederea celei venite de departe\nCopacii vor zâmbi...\nFerestrele-mi închise se vor deschide iar,\nȘi-n vazele uitate pe albe etajere,\nBuchetele uscate de alb mărgăritar\nVor palpita\nCa-n ascultarea unui demonic Miserere!...\nVa fi-ntr-o noapte caldă de mai.\nCând vei veni,\n\"Olimpia\" din cadru-i îți va surâde iar,\nCeasornicu-n perete va respira mai rar\nȘi mutele covoare, pe jos, vor tresări...\nDemonul nebuniei va coborî din nou\nPe-albastrele sofale\nȘi albele dantele,\nAripa lui va stinge lumina-n candelabru,\nIar noi,\nSub ocrotirea tăcutelor perdele,\nPostum ca și-ngropații de vii, într-un cavou,\nNe vom iubi-n parfumuri de brad și de cinabru.\n\nȘi-apoi...\nVa fi într-o seară poate ca și-alte seri.\nVa fi\nO seară de octombre cu palpitări discrete\nDe frunze,\nDe imagini,\nDe pleoape\nȘi regrete...\nVai!... cea din urmă seară când tu vei mai veni\nVa fi o aiurare de toamnă pe sfârșite,\nO aiurare-n versuri brodate pe-o batistă -\nSimbolul despărțirii...\n\nȘi-atâta tot...\n\nȘi-apoi\nNu va mai fi nimica,\nNu va mai fi nici soare,\nNu va mai fi nici lună\nNici stele căzătoare...\nȘi față de noi singuri,\nPoate,\nNu vom mai fi nici noi!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCelei din urmă\n\n\n\nOchii negri,\nPărul negru,\nȘi-mbrăcată-n negru toată,\nA trecut ca-nfiorarea unei umbre pe-nserate...\nCine-a fost fantoma-n doliu cu ochi mari de dezgropată?\nCine a fost fantoma-n doliu la al cărei tragic piept\nPalpitau trei asfodele ca trei guri însângerate?...\nN-o fi fost necunoscuta ce m-așteaptă\nȘi-o aștept?...\n\nA trecut...\nEra-mbrăcată ca miresele lui Crist\nCând coboară-ngândurate albul treptelor tocite.\nOchii ei sorbeau apusul cu nesațul unui trist\nDemon, smuls din întuneric\nȘi-aruncat în plină ziuă -\nOchii ei, reflexul unor aiurări netălmăcite,\nSe dublau ca-ntr-o supremă sărutare de adio.\n\nA trecut...\nȘi-n urma celei ce purta cu ea secretul\nFrazelor turbărătoare de seninuri fără pată,\nAm rămas să-i sorb parfumul\nȘi să descifrez regretul\nAsfodelelor fanate ce-i căzuseră din piept...\nCine-a fost fantoma-n doliu cu ochi mari de dezgropată?\nN-o fi fost necunoscuta ce m-așteaptă\nȘi-o aștept?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCântec de leagăn\n\n\n\nNani, nani...\nDormi în paza nesecatului izvor\nDe priviri\nCe te-nfășoară ca-ntr-o haină de mătase,\nNani, nani...\nOchii mamei au vegheat întreaga noapte,\nȘi-scum dormi, căci obosite dorm și florile din vase,\nȘi parfumurile lor,\nToate, unul câte unul, pe-al tău leagăn se cobor\nNani, nani...\nDormi în paza Ursitoarelor,\nNani, nani...\nDormi în vraja-mpletiturilor de șoapte\nCe pătrund printre perdele\nȘi te-ndeamnă:\nDormi, căci somnul a cuprins de mult grădina -\nLacul,\nnuferii,\ncastanii,\nstângeneii\nși glicina -\ntoate dorm.\nDorm toate-n paza albelor priviri de stele...\nDormi și tu -\nPrin candelabre, iată, adoarme și lumina,\nDormi,\nȘi somnul tău să fie mai senin ca infinitul\nOglindit în necuprinșii ochi albaștri de femee,\nVisul tău să fie visul Insulelor Boromee,\nVisul tău să fie totul,\nTot, precum e răsăritul,\nÎnceputul celor bune și sfârșitul celor rele.\nȘi anii\nSă te-mbrace-n infinitul fericirii.\nNani... nani...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nDe vorbă cu mine însumi\n\n\n\nVorbesc cu mine însumi, cum aș vorbi c-un frate\nÎntors rănit din lupta cu zilele de ieri,\nȘi parcă tot nu-mi vine să cred că n-am dreptate -\nCă El și Eu nu suntem decât același frate,\nȘi-aceeași rană-i doare pe ambii scutieri.\n\nArmurile alt'dată pătate de rugină\nAzi par mai sclipitoare decât oricând,\nIar spada,\nÎncrucișată-n luptă de-atătea ori,\nE plină\nDe sângele netrebnic al celor ce cad prada\nAceluiași proteic și veșnic Torquemada.\n\nVorbesc cu mine însumi și-mi zic:\n- De ce mă minți\nDe-atâția ani de-a rândul că tu ești cel mai mare\nDin toți îmblânzitorii cohortelor barbare,\nCă-n gestul tău palpită străvechile altare,\nIar vasta catedrală, zidită de părinți,\nCu-ntreaga-i melodramă de Dumnezeu și sfinți,\nO poți schimba-ntr-o clipă,\nDe nu ți-ar fi rușine\nDe bărbile lor albe,\nDe mine\nȘi de tine?\n\nVorbesc cu mine însumi și-mi zic:\n- De-atâția ani,\nDe când mă porți spre-același sublim necunoscut,\nDe ce mă minți cu-aceleași îndemnuri de temut\nȘi-mi profanezi credința cu-același prefăcut\nSurâs -\nCitit pe buze de josnici curtezani?\nDe ce din armonia supremelor cântări\nAzi nu se mai aude decât grozavul urlet\nAl celor ce se-neacă în descărcâri de tunet\nDeparte,-n cine știe ce profunzimi de mări!...\n\n. . . . . . . . . . . . . . . . . . . . . . . . . . .\n. . . . . . . . . . . . . . . . . . . . . . . . . . .\n\nMă simt așa de singur, c-aproape-mi este frică\nSă mai vorbesc cu mine,\nȘi-mi zic:\n- Ascultă, frate,\nAscunde-ți rana,\nUită c-ai fost rănit și tu -\nTu, ce-ai strivit atâția ce nu se mai ridică -\nTe scutură de greul armurii-nsângerate;\nIar celui ce te-ntreabă de-ți sunt sau nu-ți sunt frate\nRăspunde-i: \"Nu\".\n\n\n\n\n\n\n"
    },
    {
        "Text": "\n\nIon Minulescu\n\n\n\n\nAcuarelă\n\n\n\nÎn orașu-n care plouă de trei ori pe săptămână\nOrășenii, pe trotuare,\nMerg ținându-se de mână,\nȘi-n orașu-n care plouă de trei ori pe săptămână,\nDe sub vechile umbrele, ce suspină\nȘi se-ndoaie,\nUmede de-atâta ploaie,\nOrășenii pe trotuare\nPar păpuși automate, date jos din galantare.\n\nÎn orașu-n care plouă de trei ori pe săptămână\nNu răsună pe trotuare\nDecât pașii celor care merg ținându-se de mână,\nNumărând\nÎn gând\nCadența picăturilor de ploaie,\nCe coboară din umbrele,\nDin burlane\nȘi din cer\nCu puterea unui ser\nDătător de viață lentă,\nMonotonă,\nInutilă\nȘi absentă...\n\nÎn orașu-n care plouă de trei ori pe săptămână\nUn bătrân și o bătrână -\nDouă jucării stricate -\nMerg ținându-se de mână...\n\n\n\n\n\n"
    },
    {
        "Text": "\n\nIon Minulescu\n\n\n\n\nVesperală\n\n\n\nFemeia care mi-a vorbit aseară\nDe constelații fixe\nȘi stele căzătoare\nAvea figura lungă și verde ca o pară\nȘi ochii negri-galbeni ca un adânc de mare...\n\nFemeia care mi-a vorbit aseară\nDe lucruri mici și fără importanță\nAvea în glas căldura soarelui de vară\nȘi-n gând accentuate propuneri de-alianță...\n\nFemeia care mi-a vorbit aseară\nAvea idei frumoase, dar bizare...\nSpunea că \"plopii fără soț\" sunt vorbe de ocară,\nȘi toți Luceferii din cărți sunt stele căzătoare...\n\nFemeia care mi-a vorbit aseară\n(Și care-o să-mi vorbească viața toată)\nA fost o dată Mamă,\nDar a rămas Fecioară...\nȘi Fiul ei nici astăzi n-are Tată!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nNihil\n\n\n\nAscultă!...\nNisipul aleii\nTrosnește ca focul din vatră,\nȘi treptele scării de piatră\nSărută pantofii femeii\nCe bate grăbită la poartă\nCu degete-absente de statuie spartă...\n\nPrivește!...\nTăcerea coboară-n spirale\nRotunde și-ovale,\nCa niște confeti de-aceeași culoare...\nAleea-i o stradă cu două canale\nÎn loc de trotuare,\nCastanii par mături proptite de zid,\nIar scara de piatră (în loc să se urce)\nCoboară cu treptele-n vid...\n\nPrivește și-ascultă -\nCe liniște goală...\nSolemnă...\nȘi mută!...\n\n. . . . . . . . . . . . . . . . . . . . .\n\nDeșteaptă-te, frate, și nu mai visa,\nC-afară nu-i nimeni -\nNimic din ce-ai vrea\nO dată măcar să mai fie...\nE numai femeia din fotografie,\nO mapă cu \"lied!-uri\" de Grieg pe pian\nȘi fumul ce urcă din pipă-n tavan...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPianissimo\n\n\n\nS-a-nserat...\nNu se mai vede pe covoare\nNici o floare...\nÎn bogatele-ți inele\nNu mai suferă - vasal -\nNici un suflet mineral,\nNici un gest de mâini rebele\nNu mai turbură-nserarea\nCe-ascunde-ntre perdele\nSugrumându-și respirarea\nPe tablouri,\nPe icoane,\nPe oglindă,\nPe sofa\nȘi pe roșia lalea,\nÎncrustată,\nCa o pată\nDe amurg, pe gura ta...\n\nÎntre noi și restul lumii\nS-a lăsat ca o cortină\nAgonia unei dâre de lumină...\nHai să punem capăt glumei\nȘi, sub brațele troiței oltenești de la\nCorcova,\nHai să ne iubim în cinstea\nLui Giacomo Casanova!...\n\nS-a-nserat...\nNu se mai vede pe covoare\nNici o floare...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța ei\n\n\n\nCând vei vedea-ntre geamuri, la fereastră,\nO cupă de cristal,\nȘi-n cupa de cristal, o floare-albastră -\nSimbolul unui rendez-vous banal -\nOricine-ai fi, să intri fără teamă,\nCăci gura mea te-așteaptă\nȘi trupul meu te cheamă!...\n\nNecunoscut, sau prieten vechi,\nNu-mi pasă!...\nOricine-ai fi, tu poți intra oricând la mine-n casă,\nCăci casa mea e casa tuturora,\nE madrepolul magic de mărgean\nSpre care năvile-și îndreaptă prora,\nSă-și caute-adăpost în plin ocean...\n\nȘi-așa cum sunt -\nFemeie sau fecioară,\nPlebeie anonimă sau regină -\nEu te primesc cu-aceeași simpatie\nȘi-oricine-ai fi,\nAl meu ești pe vecie!\n. . . . . . . . . . . . . . . . . . . .\nBine-ai venit, preludiu de chitară!...\nBine-ai venit, final de mandolină!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nAmiază rurală\n\n\n\nE cald\nȘi lacul pare o hartă de noroi...\nE harta unei țări după război,\nÎn care - dezgustat de-atâta murdărie -\nS-a sinucis și ultimul broscoi,\nUn biet școlar cu nota 3 la geografie...\n\nPe malul lacului,\nUn bou,\nO vacă,\nUn vițel\nȘi-un taur\nRecită Testamentul nou\nȘi poezia veche, din clasele primare:\n\"Viitor de aur\nȚara noastră are!...\"\n\nIar pe șoseaua comunală,\nCârciumarul,\nÎnvățătorul,\nPopa\nȘi notarul -\nCei mai de seamă gospodari din sat -\nSe ceartă pe un scaun vacant de deputat.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nSeară rurală\n\n\n\nSe uită soarele-napoi...\nO fi pierdut ceva,\nSau, poate,\nAșteaptă-n deal vreun car cu boi,\nSă-l plimbe și prin alte sate\nCu gospodari și holde mai bogate?...\n\nÎn sat la noi,\nBiserica, de veche ce era,\nÎn anul când a fost cutremur de pământ\nS-a prăbușit cu turlele-n șosea,\nȘi-azi casele - atâta cât mai sunt -\nPar jucării\nPentru copii,\nIar plopii - coșuri negre de mașini\nCe-au treierat\nBucatele din sate\nPentru străini...\n\nPrin curți,\nGăinile și porcii s-au culcat,\nFemeile au pus de mămăligă,\nIar oamenii s-au pus la sfat\nCu popa ce-a sosit într-o cotigă\nDe la oraș,\nUnde-a schimbat sedilele de caș\nCu trei duzini de lumânări de ceară,\nCă-n cimitir la noi ca-n orice sat,\nSunt îngropați și trei flăcăi, morți pentru\nȚară.\n\nDar unde-i soarele din deal?...\nParcă-așteapta\nPe cineva...\nPesemne, că, gonit de lună,\nȘi-a dat cu popa \"noapte bună\"\nȘi-a scăpătat...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nElegie domestică\n\n\n\nTu, care-mi intri-n casă cu toamna fumurie,\nCu ziua ce se duce\nȘi noaptea ce-o să vie,\nÎn casa mea fii binevenită...\n\nIată-mi casa!\n\nÎntoarce doar butonul electric din perete\nȘi-mprietenește-ți ochii cu tot ce poți vedea,\nCăci casa mea e-ntreagă, de-acum, și casa ta...\nFii prietenă și soră cu hall-ul și terasa,\nCu treptele ce urcă sub rustice covoare\nSpre sala de mâncare\nȘi-odaia de culcare,\nCu sfinții din icoane și morții din portrete,\nCu câinele, ce-ți linge manșonul de-astrahan,\nȘi cu pisica albă, ce toarce pe divan...\n\nOprește-ți apoi ochii pe frunzele de laur\nÎn care se-ncadrează, sanctificând decorul,\nPatronii mei - Triunghiul.\n\nIar pe comoda veche privește-i cum stau gata\nSă-și părăsească parcă, de bucurie, rama,\nUn domn cu ochii-albaștri și bucle brune:\nTata!...\nȘi-o doamnă cu ochi negri și bucle blonde:\nMama!...\n\nTu, care-mi intri-n casă cu toamna fumurie,\nCu basmele bunicii\nȘi \"Faptele diverse\",\nÎn casa mea fii binevenită,\nPentru mine\nȘi pentru-aceste chipuri, de praf și vremuri șterse,\nCe te privesc din rame cu-aceeași duioșie\nCa-n zilele când, toamna, soseam și eu cu tine.\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPlastică medievală\n\n\n\nPlouase...\nȘi șoseaua-n vale\nÎncercuia ca un inel\nDonjonul vechiului castel,\nÎmpodobit cu sfinți de piatră,\nCu seniori și cu vasali,\nCu cerbi goniți de câini ce latră\nȘi-ntregul fast al vieții feudale\nCu castelanii ei medievali...\n\nDeși ne cunoașteam de-atâția ani,\nNoi, totuși, parcă nu ne cunoșteam.\nCa ne priveam (nu știu de ce) cu ochi dușmani...\n\nDar în donjonul vechiului castel\nÎn care ne urcasem numai noi,\nFantoma unui cavaler în zale de oțel\nNe-a strâns deodată-n brațe pe-amândoi,\nȘi-un zgomot de metal ne-a deșteptat\nExact în clipa când ne sărutam\n(Ca-ntr-un tablou)\nÎn rama ferestrei fără geam,\nDar cu zăbrele strâmbe și vechi de fier forjat.\n\nAzi plouă iar la Bran...\nCe zici?...\nNu vrei să revedem șoseaua udă,\nDonjonul cu ferestre mici\nȘi cavaleru-n zale de oțel\nCe-așteaptă dornic să ne mai audă\nBătând în poarta vechiului castel?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță fără ecou\n\n\n\nIubire, bibelou de porțelan,\nObiect cu existența efemeră,\nTe regăsesc pe-aceeași etajeră\nPe care te-am lăsat acum un an...\n\nÎți mulțumesc!...\nDar cum?... Ce s-a-ntâmplat?...\nCe suflet caritabil te-a păstrat\nÎn lipsa mea,\nÎn lipsa ei,\nÎn lipsa noastră?...\nCe demon alb,\nCe pasăre albastră\nȚi-a stat de veghe-atâta timp\nȘi te-a-ngrijit\nDe nu te-ai spart\nȘi nu te-ai prăfuit?...\n\nIubire, bibelou de porțelan,\nObiect de preț cu smalțul nepătat,\nRămâi pe loc acolo unde ești...\nSă nu te miști...\nȘi dacă ne iubești -\nO!... dacă ne iubești cu-adevărat -\nAșteaptă-ne la fel încă un an...\nUn an măcar...\nAtât...\nUn singur an...\n\nIubire, bibelou de porțelan!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPrimăvară inutilă\n\n\n\nSufocată de viața cu program\nȘi de-același \"va urma\" cotidian\nAl savanților cu barbă, cu șoșoni și ochelari -\nPedagogi și profesori octogenari\nDe algebră, geografie și pian -\nPrimăvara\nA izbit cu pumnu-n geam\nȘi-a fugit din pension\nDe la \"Notre-Dame de Sion\".\n\nI-am citit isprava-n calendar\nȘi-am pornit îndată după ea\nS-o-ntâlnesc în Cișmigiu\nSau la Șosea,\nCum făceam alt'dată-n fiecare an,\nCând eram și eu ca ea - un licean\nCu frecvența cursurilor pe... trotuar...\n\nDar de data asta, nu știu cum,\nN-am dat nici măcar de urma ei pe drum....\nPoate n-am mai cunoscut-o eu...\nPoate drumul ei și drumul meu\nS-au schimbat de mult,\nȘi-acum\nNu mai fac același drum...\n\nSau pe drumul de la Ateneu\nPână la Șosea\nȘi hipodrom\nPrimăvara n-a-ntâlnit în capitală nici un om\nSă-i ureze ca pe vremuri \"bun sosit\".\n\nȘi probabil că de ciudă în oglindă s-a privit,\nȘi-a dat seama c-a visat,\nC-a spart geamul doar în vis\nȘi că visul evadării n-a fost vis adevărat!...\n\nPrimăvară, primăvară,\nInutila mea fecioară,\nNu cumva te-ai sinucis?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nVara în capitală\n\n\n\nAu plecat bucureștenii toți la băi\nȘi cu Vara n-au rămas în capitală\nDecât morții și gardiștii...\nIar pe străzile pustii și prin odăi -\nPraful ce se-ngroașă zilnic,\nȘi-n covoare -\nMoliile cu prezența lor fatală\nȘi cu veșnica lor poftă de mâncare...\nDe urât că n-are ce să vadă\nÎn monumentala noastră capitală,\nVara umblă toată ziua-n pielea goală\nPrin apartamente-nchise\n\nȘi pe stradă -\nDe la Parcul Carol la Șosea\nȘi de la Șosea la Cotroceni,\nÎnsoțită de o droaie de țigani\nȘi de olteni,\nCare vând cireși, rahat și limonadă\nȘi-o poftesc să cumpere și ea...\nVara însă-i fata de la țară -\nBleagă și prostuță ca o oaie -\nNu știe că-n capitală\nEste și-o \"Baie centrală\",\nȘi când simte că-i zăduf din cale-afară\nSe răsfață-n Dâmbovița cât îi place,\nCa Suzana clasică, la baie...\n\nIar pe mal, gardiștii - cască-gură -\nO mănâncă cu privirea lor șireată,\nCa bătrânii poftitori de trup de fată,\nȘi se-ntreabă:\nCe să-i facă?...\nSă-i dea pace,\nSau s-o vâre-n beci la prefectură?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCu toamna în odaie\n\n\n\nMi-a bătut azi-noapte Toamna-n geam,\nMi-a bătut cu degete de ploaie...\nȘi la fel ca-n fiecare an,\nM-a rugat s-o las să intre în odaie,\nCă-mi aduce o cutie cu Capstan\nȘi țigări de foi din Rotterdam...\n\nAm privit în jurul meu și-n mine:\nSoba rece,\nPipa rece,\nMâna rece,\nGura rece,\n\nDoamne!... Cum puteam s-o las să plece?\nDacă pleacă, cine știe când mai vine?\nDacă-n toamna asta, poate,\nToamna-mi bate\nPentru cea din urmă oară-n geam?\n\"Donnez-vous la peine d'entrer, Madame...\"\n\nȘi femeia cu privirea fumurie\nA intrat suspectă și umilă\nCa o mincinoasă profeție\nDe Sibilă...\n\nA intrat...\nȘi-odaia mea-ntr-o clipă\nS-a încălzit ca un cuptor de pâine\nNumai cu spirala unui fum de pipă\nȘi cu sărutarea Toamnei, care mâine\nO să moară... vai!...\nBolnavă de gripă...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nDe vorbă cu iarna\n\n\n\nM-am întâlnit cu Iarna la Predeal...\nEra-mbrăcată ca și-acum un an,\nCu aceeași albă rochie de bal,\nPăstrată vara sus, pe Caraiman...\n\nCălătoream spre țara unde cresc\nSmochine, portocale și lămâi...\nEram într-un compartiment de clasa I,\nCu geamul mat, pietrificat de ger,\nȘi canapeaua roșie de pluș,\nSub care fredona-n calorifer,\nSensibil ca o coardă sub arcuș,\nUn vag susur de samovar rusesc...\n\nȘi-am coborât în gară, pe peron,\nSă schimb cu Iarna câteva cuvinte...\nVenea din Nord,\nVenea din Rosmersholm -\nDin patria lui Ibsen și Björnson,\nDe-acolo unde,-n loc de soare\nȘi căldură,\nÎnfrigurații cer... Literatură...\nȘi m-a convins c-acolo-i mult mai bine\nDecât în țara unde cresc smochine,\nCurmale, portocale și lămâi,\nȘi din compartimentul meu de clasa I\nM-am coborât ca un copil cuminte\nȘi m-am întors cu Iarna-n București...\n\nO! Tu, sfătuitoarea mea de azi-nainte,\nCe mare ești,\nCe bună ești,\nCe caldă ești!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță negativă\n\n\n\nN-a fost nimic din ce-a putut să fie,\nȘi ce-a putut să fie s-a sfârșit...\nN-a fost decât o scurtă nebunie\nCe-a-nsângerat o lamă, lucioasă, de cuțit!...\n\nN-am fost decât doi călători cu trenul,\nCe ne-am urcat în tren fără tichete\nȘi fără nici un alt bagaj decât refrenul\nSemnalului de-alarmă din perete!...\n\nDar n-am putut călători-mpreună...\nȘi fiecare-am coborât în câte-o gară,\nCa două veverițe-nspăimântate de furtună -\nFurtuna primei noastre nopți de primăvară!\n\nȘi-atâta tot!... Din ce-a putut să fie,\nN-a fost decât un searbăd început\nDe simplu \"fapt divers\", ce nu se știe\nÎn care timp și-n care loc s-a petrecut!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanță meschină\n\n\n\nDacă-ai crezut c-ar fi putut să fie\nCeva mai mult decât ce-a fost, te-ai înșelat!...\nN-a fost decât un început de nebunie,\nDe care-ntâmplător ne-am vindecat!...\n\nN-a fost decât un zbor de triolete\nPe care un poet le-a scris în vis,\nÎn cinstea celei mai frumoase fete,\nȘi-a-nnebunit de'ndată ce le-a scris!...\n\nN-a fost decât ce nu se poate spune\nDecât cu ochii-nchiși și pe-nnoptat,\nÎn ritmul unui început de rugăciune\nPentru iertarea primului păcat!...\n\nN-a fost decât ce-a trebuit să fie,\nȘi, dac-a fost cu-adevărat ceva,\nN-a fost decât un strop de veșnicie\nDesprins dintr-un meschin \"et caetera!\"...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța tinereții\n\n\n\nNecunoscuta care se vindea\nN-a vrut să-mi spună-n prima zi cine era,\nDar fiindcă ea aflase cine sunt -\nPoetul poreclit \"Fluieră-vânt\" -\nȘi fiindcă mă ruga stăruitor\nSă-i fiu și eu, din când în când, cumpărător,\nSinceritatea ei m-a-nduioșat\nȘi-n cadrul prețului fixat -\nUn preț absurd,\nRidicul\nȘi meschin,\nCu care-aș fi băut un kilogram de vin -\nM-am îmbătat de gura ei\nȘi-am adormit\nPe laurii idilelor lui Teocrit...\n\nDar vai!...\nNecunoscuta se vindea\nNu numai mie, dar și altora!...\nȘi-azi un ciocoi,\nIar mâine un calic\nO cumpărau la fel - mai pe nimic -\nCăci ea - flămândă veșnic - se grăbea\nSă-și vândă gura dulce ca la tarapana!...\n\nEu singur doar nu m-am sfiit să-i spun\nCă-s gata să-i ofer un preț mai bun -\nDar cum îi luase mintea Dumnezeu,\nNecunoscuta s-a spălat pe mâini cu prețul meu...\nȘi-atunci -\nDe teamă să n-o bat,\nSau s-o ucid\nȘi s-o ascund sub pat -\nDeși-o iubeam, am renunțat la ea\nȘi n-am mai vrut să știu cine era!...\n\nDar într-o zi cu ploaie și cu vânt,\nNecunoscuta care se vindea,\nS-a dat la fund\nȘi-a dispărut...\nȘi nimeni n-a mai întrebat de ea\nDe când intrase, parcă, în pământ,\nCu numele-i mereu necunoscut...\n\nȘi totuși, Eu\nAm întâlnit-o iar,\nDar nu ca altădată, pe trotuar,\nLa cafenea,\nSau în tramvai...\nAm regăsit-o-n ziua de-ntâi de mai,\nAscunsă de un sfert de veac într-un sertar,\nÎn care sta de veghe cuminte,\nȘi-aștepta\nO zi să-mi mai aduc aminte și de ea!...\n\nDar ce păcat\nCă regăsirea ei m-a-ndurerat...\nȘi-n loc s-o mai sărut -\nCum aș fi vrut -\nAm început să plâng cu-adevărat!...\n\nNecunoscuta care se vindea\nDe data asta, nu mai era Ea -\nEra doar vechea ei forografie,\nPe care mi-o dăduse numai mie!...\n\nȘi-acum,\nCred c-ați ghicit cine era\nNecunoscuta care se vindea...\nEra chiar tinerețea mea!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța ultimului sărut\n\n\n\nOprește-mă!...\nNu mă lăsa\nSă te sărut,\nCăci gura mea\nÎn clipa-n care îți sărută gura\nÎți soarbe lacomă și respirarea\nCu care-ți prelungești caricatura\nPe care bunul Dumnezeu\nȚi-a creionat-o după chipul său -\nAșa cum i-a dictat-o inspirarea!...\n\nOprește-mă!...\nNu mă lăsa\nSe te sărut,\nCăci gura mea\nE gura care nu sărută\nDecât cu sărutarea mută\nA celor ce,-mpăcați cu cele sfinte,\nPornesc cu tălpile-nainte\nȘi-n gură cu câte o floare,\nCuleasă-anume pentru cine moare!...\n\nOprește-mă!...\nNu mă lăsa\nSă te sărut,\nCăci gura mea\nSărută fără... \"va urma\".\n\nIar mâine-n zori când voi pleca,\nÎn gura mea\nCu respirarea ta,\nNu-ți voi lăsa - drept amintire -\nDecât portretul meu pe poartă,\nO zi de doliu-n calendar,\nNota de plată la dricar\nȘi... \"Veșnica ta pomenire\"\nPe fundul celor opt pahare\nDe țuică fiartă,\nGolite după-nmormântare\nDe cei opt ciocli ce-ți purtară\nCoșciugul în spinare.\n\nOprește-mă!...\nNu mă lăsa\nSă te sărut,\nCăci gura mea\nN-a sărutat decât așa\nCum a vrut Ea...\n\nȘi tot așa va săruta mereu,\nFiindcă - fatal - nu sărut Eu,\nSărută numai Gura mea...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRomanța răspunsului mut\n\n\n\nCe văd!...\nE-adevărat?...\nTu ești?...\nCum?...\nN-ai murit?...\nTot mai trăiești?...\nPendulă care te-ai oprit din mers,\nÎncerci acum să mergi în sens invers?...\n\nHai!... Spune-mi...\nSpune-mi tot ce știi...\nSă-mi spui chiar și minciuni,\nSă-mi spui\nCe n-ai spus nimănui -\nNici celor morți,\nNici celor vii ...\n\nCe victime ai mai făcut\nDin clipa-n care urma ți-am pierdut?...\nCe vrăjitoare te-a trecut prin foc\nȘi-a reușit să-ți pună inima la loc?...\nȘi care-anume sfânt din calendar\nTe-a sfătuit să te-ntâlnești cu mine iar?...\n\nDe ce zâmbești?\nE-adevărat?...\nTe-ai răzgândit?...\nNe-am împăcat?...\nIar ne iubim?...\nSau, poate, și-azi ne regăsim\nAceiași vechi dușmani?...\nDar tu mai știi după câți ani?...\n\nEu te-am iertat de mult!...\nDar tu?...\nRăspunde-mi \"Da\"...\nRăspunde-mi \"Nu\" -\nTotuna mi-e!...\nȘtii tu de ce -\nLa tine \"Nu\" și \"Da\" nu sunt\nDecât aceleași vorbe-n vânt!...\n\nDe ce te temi?...\nDe ce-ți ascunzi\nÎn palme ochii tăi rotunzi?...\nDe ce-ți aprinzi ca un semnal\nDe foc bengal\nObrajii tăi de porțelan\nȘi inima de Caliban?...\n\nRăspunde-mi!...\nVreau să știu și eu,\nDe ce-ai venit?...\nDe dragul meu?\nSau, poate, n-ai venit decât\nSă-mi torni, ca și-n trecut, pe gât\nUn păhărel de coniac,\nCa eu să tac,\nIar tu să țipi\nȘi să dispari, apoi, suspect,\nCu voluptatea unei bombe de efect!...\n\nCe zici?\nAșa e c-am ghicit\nDe ce-ai venit?...\nDe ce te-ncrunți și nu-mi răspunzi?...\nCe nou secret îmi mai ascunzi?...\nDe ce scrâșnești din dinți\nȘi taci?...\nHai!... Spune-mi, ce-ai de gând să faci?\nDeschide-ți gura - mii de draci! -\nȘi lasă-mă să-ți mai sărut...\nNu gura...\nCi răspunsul mut!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRânduri pentru cuvintele \"nu\" și \"da\"\n\n\n\nÎn poarta curții unde m-am oprit\nM-a-ntâmpinat un zarzăr înflorit -\nUn zarzăr alb, ca părul meu încărunțit!...\nȘi-n pragul porții-n care am bătut\nUn buldog negru m-a recunoscut\nȘi m-a lătrat ca un salut de \"bun venit\"...\n\nÎn poarta casei tale-n care\nM-ai găzduit întâmplător,\nCând nu eram decât un călător\nBătut de vânt și mângâiat de soare,\nM-am regăsit ca-n prima zi, când tu\nÎmi repetai cuvântul: \"Nu\"... \"Nu\"... \"Nu\"!...\nȘi-ți ascundeai în palme ochii plini\nDe ură\nȘi ne-ncredere-n străini...\n\nDar când am vrut să plec -\nCa un zevzec -\nTu m-ai oprit\nCu graba unui gest nebănuit,\nȘi-n gura ta cuvântul \"Nu\" s-a transformat\nÎn alt cuvânt,\nCuvântul \"Da\" -\nUn \"Da\" sonor și-adevărat\nPe care-l auzeam așa\nÎntâia oară-n viața mea!...\n\nDar ce păcat că n-am putut\nSă-l îngrijim așa cum am fi vrut!...\nCăci într-o zi cu ploaie\nȘi cu vânt\nCuvântul \"Da\" se-mbolnăvi\nȘi-apoi, muri,\nCum moare-n gură-orice cuvânt\nCând nu-l mai poți măcar șopti!...\n\nDar astăzi, după șapte ani,\nCând morții-și schimbă locuința,\nEu, care mi-am păstrat credința\nÎn zeii noștri subterani,\nMă-ndrept spre ei - cu voia ta -\nȘi-i rog frumos\nSă-nvie pe defunctul \"Da\",\nCum a-nviat pe vremuri și... Cristos!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRânduri pentru un necredincios\n\n\n\nHai, vino!...\nVino mai curând, să vezi\nMinunea-n care numai tu nu crezi ;\nSă vezi cum cerul vesel se coboară\nȘi muntele-ncruntat cum se ridică,\nSă prindă cea din urmă zi de vară\nCu cel din urmă zbor de rândunică...\n\nHai, vino!...\nVino mai curând, s-asculți\nNemulțumirea celor mici și mulți,\nCă vara n-a ținut decât trei luni,\nȘi-n viața unui an trei luni nu sunt\nDecât exact trei străchini de pământ\nCu hrană pentru nouă guri de căpcăuni!...\n\nHai, vino!...\nVino mai curând, să-nveți\nSecretul măscăricilor-poeți...\nSă-nveți să mori când nu știi să trăiești\nȘi să trăiești abia după ce mori,\nIar după moartea ta să te-ntregești\nCu restul celorlalți nemuritori!...\n\nHai, vino!...\nVino mai curând, să simți\nCum sună-o ploaie din monezi cu zimți\nÎn punga goală-a unui biet ateu...\nȘi, travestit în cel ce-ai vrut să fii,\nSă-l poți cinsti, cu-o halbă, pe bunul Dumnezeu!...\n\nHai, vino!...\nVino mai curând...\nNu vii?...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nRânduri pentru întregirea mea\n\n\n\nAzi-noapte-am încercat să mă-ntregesc\nCu focurile globului ceresc!...\nDar teama de-a rămâne tot ce sunt\nA sugrumat în mine orice-avânt -\nȘi-azi-noapte n-am putut schimba nimic\nDin existența mea de mozaic!...\n\nAzi-noapte-am fost învins -\nE-adevărat!...\nÎnvinsul, insă, n-a capitulat!...\nDar cum mi-am pus în gând să mă-ntregesc,\nÎntâmple-se orice s-ar întâmpla,\nLa noapte -\nCea din urmă noapte-a mea -\nVoi fi eroul unui \"fapt divers\" banal,\nDe care numele-am să-mi leg,\nCa și defunctul meu coleg,\nSărmanul Gérard de Nerval!...\n\nȘi-atunci,\nDin trupul spânzurat\nDe felinar\nSe va-nălța un crin imaculat,\nȘi Duhul Sfânt va coborî-n pahar...\nIar spectrul celui care-am fost ce sunt\nSe va lipi pe cer, în chip de Stea,\nȘi-n locul meu nu va rămâne, pe pământ,\nDecât mormântul agresiv\nȘi textul comemorativ,\nCu care viitorii cărturari\nVor proslăvi-ntregirea mea\nCa și-ntregirea României Mari,\nPe Arcul de Triumf, de la... Șosea!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nÎn loc de prefață\n\n\n\nN-am fost nici ieri,\nNu sunt nici azi,\nȘi nu voi fi,\nCu-atât mai mult, nici mâine, după moarte,\nNimic din ce vor crede poate\nCei câțiva cititori de carte -\nNaivii care-mi vor citi\nVolumele numai pe jumătate...\nVolumele-mi de versuri, cumpărate\nÎmprumutate,\nSau furate!...\n\nN-am fost așa precum se spune\nȘi nu sunt nici așa cum sunt -\nNu sunt nici foc,\nNici ploaie\nȘi nici vânt!...\nNu sunt nimic din ce-aș putea fi pe pământ...\nNu sunt decât un strop de vorbe bune,\nCe-aștept un cititor cinstit să mă răzbune\nȘi să m-arate lumii cine sunt!...\n\nN-am vrut să fiu volumul ideal\nCu sute de ediții repetate -\nVolumul voluptăților mărunte,\nCu titlul gras,\nMultiplu\nȘi greoi -\nUn titlu cât o listă de bucate,\nIar filele cu text aproape goale,\nCa dictatorii, fără osanale,\nCa boul Apis, fără pată-n frunte,\nCa Grigorescu, fără \"car cu boi\",\nSau ca Mihai Viteazul, fără cal!...\n\nSunt un volum ce n-are titlu încă,\nDeși există-n mine tipărit -\nVolum unic, ce trebuie citit\nRând după rând\nȘi tot așa, la fel,\nDe la-nceput și până la sfârșit -\nPână se va-nțelege ce daltă de oțel\nVa trebui să-mi sape titlu-n stâncă\nAtunci când titlul meu va fi găsit!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPovestea mea și a lor\n\n\n\nMă-ntreb:\nCel care-am fost cândva\nTot eu sunt și-azi?...\nSau sunt altcineva?...\nConfrații mei - e drept - nu bănuiesc\nCă sunt și morți rebeli care trăiesc!\nDovadă eu -\nEu, care-am fost ucis\nDe către cei care, citind ce-am scris,\nM-au ponegrit\nȘi m-au scuipat,\nApoi cu toți m-au pastișat...\nIar când n-au mai avut ce-mi face,\nMi-au presărat în pat un pumn de ace -\nConvinși c-am să mă-nțep în ele\nȘi-am să mor!...\nDar eu le-am dat cu tifla tuturor...\nȘi azi - deși înmormântat de ei\nDe viu -\nContinuu să trăiesc, ba chiar să scriu...\nÎn timp ce criminalii mei confrați\nTrăiesc din semne de-ntrebare\nȘi putrzesc ne'nmormântați...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nEpilog sentimental\n\n\n\nDă-mi ochii-ți plânși, să-i mai sărut o dată,\nȘi lasă-mă să plec!...\nTu nu-nțelegi\nCă-n orchestrarea întregirii noastre\nNu-i ciripit de păsărele-albastre,\nCi-i răcnet doar de bestie turbată,\nCe-ți sângerează-obrajii și te mușcă\nDe câte ori încerci s-o-nchizi în cușcă\nSau de piciorul patului s-o legi?...\n\nDă-mi ochii-ți plânși, să-i mai sărut o dată,\nȘi nu-ți mai cer nimic!...\nTu n-ai ghicit\nCă melodia întregirii noastre s-a sfârșit\nȘi toată fericirea-mprovizată\nCu care ne-avântăm tot mai departe\nN-a fost decât iluzia că ne-am iubit\nCa două manechine cu suflete de vată,\nPăstrate-ntr-o vitrină cu geamurile sparte?...\n\nDă-mi ochii-ți plânși, să-i mai sărut o dată,\nC-atâta doar mi-e dat să-ți mai sărut,\nÎn cinstea întregirii noastre din trecut,\nDin care-acum n-a mai rămas nimic\nDecât o falsă frescă-n mozaic,\nPe care niște gheare de bestie turbată\nÎnsângerează două imagini omenești!...\nNu le cunoști?...\nÎncearcă -\nȘi-ai să ți le-amintești!\n\n\n\n\n\n\n"
    },
    {
        "Text": "\n\nIon Minulescu\n\n\n\n\nQuiproquo\n\n\n\nAzi nu-ți spun decât că te iubesc...\nDar cât timp te voi iubi nu știu -\nMâine, noul meu roman pe care-l scriu\nPoate nu voi mai fi dornic să-l sfârșesc...\n\nDar cum eu voi fi-ntregit de tine,\nMarea bucurie de-a mă ști iubit\nVa lungi romanul meu la infinit\nNumai dacă tu mi-l vei citi la fel cu mine...\n\nDar tu, vai!...\nNu-mi vei citi decât o filă -\nPrima filă -\nFila cu-al tău nume,\nCare va produce oarecare vâlvă-n lume,\nCa o nouă prorocire de Sibilă...\n\nEu, în schimb, mi-l voi citi mereu,\nPână ce,-ntr-o bună zi,\nEroina din romanul meu va-nnebuni -\nȘi cuminte voi rămâne numai eu!...\nIată!...\nEu ți-am spus tot ce gândesc...\nDar tu, dacă crezi că știi ceva mai mult,\nSpune-mi tot ce știi -\nCă eu te-ascult...\nPoate-mi voi sfârși romanul,\nFără să te mai iubesc!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nTurism\n\n\n\nȘoseaua urcă spre Voineasa,\nIar Lotrul curge spre Brezoi...\nO fată și-a pierdut cămașa\nPrin fânul de curând cosit,\nȘi-acum, în poarta casei, s-a proptit\nSă-și mai arate-o dată sânii goi\nȘi trupul rumenit de soare\nTuriștilor înfometați\nDe farmecul unei idile trecătoare\nÎn pitorescul munților Carpați...\n\nAșa sunt toate fetele la munte...\nÎn prima zi -\nOricare-ar fi -\nSe lasă sărutate doar pe frunte...\nA doua zi,\nPână și cele mai ursuze\nSe lasă sărutate chiar pe buze...\nIar în a treia\nSau a parta zi\nSe lasă duse sub un brad\nUnde se-mpiedică, mai toate,\nȘi leșinate-n brațe-ți cad,\nCa niște biete curci plouate...\nDeși - prin munți, în fiecare vară,\nLa fel, turiștii urcă\nIar fetele... coboară...\n\nȘoseaua urcă spre Voineasa\nȘi Lotrul curge spre Brezoi...\nIar mirele\nȘi cu mireasa\nDin carul nou cu patru boi -\nUn dar de ziua nunții lor -\nZâmbesc șireți\nȘi fericiți,\nCă grație turiștilor\nAu fost uniți\nÎn vecii...vecilor!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nFapt divers\n\n\n\nAzi-noapte...\nFemeia care mă iubea -\nO mică poemă-n proză din opera mea -\nMi-a-ncuiat odaia unde nopți de-a rândul\nAmândoi dormisem\nȘi păcătuisem,\nDupă cum ne bătea gândul,\nNervii\nȘi literatura,\nCând cu ochii,\nCând cu gura,\nCînd cu trupul nesătul\nDe orgia bizantină din Stambul\nȘi de tot ce ne-ntregea\nÎn odaia-n care ea,\nProfitind de faima mea,\nMă iubea fără perdea\nCu același \"va urma\",\nÎngrădit în ghilimele,\nCa să stăm pe veci închiși în ele...\n\nDar azi-noapte gluma unui tipograf\nMica mea poemă-n proză\nMi-a făcut-o... praf!...\nȘi...pe \"banca verde unde doarme ploaia\",\nCa-ntr-o poezie de Henri Bataille,\nMi-am culcat azi-noapte pentru prima oară\nVechiul guturai\nȘi surpriza nouă\nC-aș putea dormi și-afară,\nChiar când plouă,\nFără să regret nimic...\nNici fresca de mozaic\nCe-i împodobea odaia -\nBalamuc de voluptate\nȘi păcate\nPerimate, -\nNici gura femeii care mă iubea\nȘi mă deștepta\nCu aceleași buze roșii, de lalea,\nRăsărite peste noapte, printre perne,\nDin sofa!...\n\nVai de mine!...\nVai de ea!...\nVai de manuscrisul meu neterminat,\nFără \"bun de imprimat\"...\nVai de buzele ei roșii,\nSărutate-n vis doar de cocoșii\nIadului -\nSuspect refren,\nDin Marșul funebru de Chopin...\nCut-cu-ri-gu! ding... dong... ding...\nLumânările de ceară din odaia ei se sting,\nIar pe \"banca verde\", unde dorm cu ploaia\nCântă cucuvaia!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nDe ce-ai plecat?\n\n\n\nDe ce-ai plecat?...\nTu nu știai\nCă-n luna mai,\nPrin munții cu păduri de brad,\nOricine-ar fi - femeie sau bărbat -\nPotecile te duc spre Iad,\nȘi nu, ca-n lumea basmelor, spre Rai?...\n\nDe ce-ai plecat\nCu vântu-n părul tău vâlvoi,\nCând nici un glas nu te-a chemat?...\nTu nu știai\nCă-n luna mai\nPotecile sunt încă pline de noroi?...\n\nDe ce-ai plecat?...\nTu nu știai\nCă-n luna mai\nE luna primului păcat -\nPăcatul care dintr-o glumă\nTe prinde-n laț și te sugrumă\nȘi-apoi te-aruncă-afară-n ploaie,\nÎn lada cu gunoaie?...\n\nOprește-te!...\nPrivește-n jurul tău...\nȘi dacă nu ți-ai murdărit\nPantofii de noroi,\nFă-ți cruce\nȘi întoarce-te napoi!...\nFă-ți cruce\nFiindcă n-ai păcătuit\nDecât în vis...\nȘi visul s-a sfârșit!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nSpecific românesc\n\n\n\nCe românești sunt astăzi căsuțele din Șchei!...\nSunt vesele și albe și curate -\nȘi totuși, altădată, ce triste și-ncruntate\nTe-ntâmpinau aceste căsuțe strămoșești,\nPrin care țărăncuțele minore,\nDe teama slujitorilor domnești,\nÎși ascundeau panglicele lor tricolore,\nCăci zbirii stăpânirii din cetate,\nCând năvăleau în Șchei să-și încaseze birul,\nLe despuiau de salbe,\nInele\nȘi cercei;\nȘi le-aruncau pe toate, aproape goale,-n ploaie,\nCa să-nmulțească crucile din cimitirul\nBisericuții Sfântul Niculaie...\n\nAșa era pe vremea-aceea-n Șchei\nCând zbirii stăpânirii din cetate\nVânau doar pungi de aur\nȘi... femei...\n\nDar bunul Dumnezeu, care veghea\nCu ochiul său triunghiular de peruzea,\nS-a mâniat de-atâta răutate...\nȘi-atunci, toți zbirii din cetate,\nCât ai clipi din ochi, au dispărut\nBrașovul n-a mai fost cetate\nȘi-n Șchei dreptate s-a făcut -\nDreptate sfântă, pentru lumea toată -\nAșa cum nu se mai făcuse\nÎn Șchei de nimeni... niciodată...\n\nDar dacă atunci, în Șchei, s-au petrecut\nMinunile pe care le-ați văzut,\nÎn Șchei rămâne totuși și astăzi, neschimbat,\nUn nume vechi,\nUn nume de mare Împărat,\nPe care, Dumnezeu chiar - dacă-ar vrea\nSă-l schimbe -\nDumnezeu nu l-ar schimba!...\n\nDe-aceea \"Împăratul Solomon\"\nDin firma cârciumii cu-același nume\nA renunțat la sceptru și la tron\nȘi-n cârciuma din Șchei, plină de lume,\nÎnveselește și-astăzi la fel ca-ntotdeauna\nPerechile de tineri - drumeți îndrăgostiți -\nClienți care se-mbată cu bere și cu glume,\nÎn timp ce lăutarii le miorlăie-n urechi\nRefrenul nou al unei romanțe de sezon,\nCe nu-i decât refrenul romanței foarte vechi,\nPe care-o știți cu toții -\nRomanța vieții noastre,\nCu \"banca solitară\".\nCu \"brazii\"\nȘi cu \"luna\"!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nCântecul nebunului\n\n\n\nEi sunt cuminți...\nEu sunt nebun...\nDar cum Eu sunt ce-am fost mereu -\nPoate că cel cuminte-s Eu -\nDeși de câte ori le-o spun,\nEu pentru Ei... sunt tot nebun...\n\nEu mă urăsc că nu-s ca Ei...\nEu îi iubesc că nu-s ca Mine...\nEi beau\nȘi mint fără rușine -\nȘi-n ochii prietenilor mei\nTrec drept nebun... că nu-s ca Ei...\nLor nu le place-amanta Mea...\nMie nu-mi place-amanta Lor...\nEi văd cu ochii tuturor\nFemeia...\nEu n-o pot vedea\nDecât cu-ai mei -\nAmanata Mea...\n\nDar cum din Ei toți numai Eu\nNu sunt ca Ei,\nAm să mă duc\nDe voia mea la balamuc -\nȘi fiindcă nu-mi va părea rău,\nCumintele voi fi tot Eu!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nA XI-a poruncă\n\n\n\nAscultă, privește și taci!...\nAscultă, să-nveți să vorbești,\nPrivește, să-nveți să clădești.\nȘi taci, să-nțelegi ce să faci...\nAscultă, privește și taci!\n\nCând simți că păcatul te paște\nȘi glasul Sirenei te fură,\nTu pune-ți lacăt la gură\nȘi-mploră doar sfintele moaște -\nCând simți că păcatul te paște!...\n\nCând simți că dușmanul te-nvinge,\nSmulgându-ți din suflet credința,\nAșteaptă-ți tăcut biruința\nȘi candela minții nu-ți stinge -\nCând simți că dușmanul te-nvinge!\n\nCând brațele-ncep să te doară,\nDe teamă să nu-mbătrânești,\nRămâi tot cel care ești -\nAceeași piatră de moară -\nCând brațele-ncep să te doară!...\n\nIar când, cu ochii spre cer,\nTe-ntrebi ce-ai putea să mai faci,\nAscultă, privește și taci!...\nDin brațe fă-ți aripi de fier\nȘi zboară cu ele spre cer!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nDrum crucial\n\n\n\nPe scara sufletului meu\nM-am întâlnit cu bunul Dumnezeu -\nEu coboram mâhnit din conștiința mea,\nIar El urca surâzător spre ea!...\n\nȘi ne-am oprit la jumătatea scării\nÎncrucișându-ne în clipa-ntâmpinării\nSăgețile perechilor de ochi ca de-obicei -\nAh! ochii Lui cum seamănă cu ochii mei!\n\nPe scara sufletului meu\nM-am întâlnit din nou cu Dumnezeu -\nEl cobora solemn din conștiința mea,\nIar Eu urcam surâzător spre ea!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPoveste scurtă\n\n\n\nPe când iubeam -\nC-am suferit și eu de-această boală -\nIubeam o fată care mă-nșela\nExact ca-n poezia mea:\nRomanța celei care-nșeală,\nA cărei eroină era ea!...\n\nDar într-o noapte eroina mea\nMă părăsea - de daruri încărcată -\nȘi, luându-și martori stelele și luna,\nJura că pleacă pentru totdeauna\nȘi n-are să mai vină niciodată -\nMărturisire, vai... adevărată!...\n\nȘi iată cum iubita mea,\nÎn noaptea când mă părăsea,\nN-avea să-mi lase la plecare\nDecât un pat pe trei picioare\nIar în dulapul din sufragerie\nUn sfert de cozonac cu nucă\nȘi-o scobitoare-nfiptă-n el -\nSimbolul sufletului ei rebel,\nCu care dorul ei de ducă\nTeatraliza eterna tragedie\nA-nșelătoarelor ce mor\nNeplânse de-nșelații lor -\nExact ca-n poezia mea\nA cărei eroină era... Ea!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nPe malul Oltului\n\n\n\nPornind din Lotru spre Cornet,\nȘoseaua urcă-ncet... încet...\nȚinându-se parcă de mână\nCu linia ferată,\nO vecină,\nCe-i pare totuși o străină,\nFiindcă nu seamănă cu ea,\nO biată bătrână șosea\nBanală -\nDar națională!...\n\nȘoseaua urcă-ncet, ca de-obicei,\nProptindu-se doar în copacii ei...\nUrcă tăcută\nȘi timidă\nCa o omidă...\nÎn timp ce linia ferată\nUrcă țipând,\nParcă-ar fi beată,\nCa și locomotiva \"Malaxa\",\nA unui tren de marfă,\nCare -\nPornit din Piatra-Olt\nSpre Turnu-Roșu -\nCând dă cu ochii, pe șosea,\nDe câte-o țărăncuță\nCam prostuță,\nCrezând că-și poate bate joc de ea\nȚipă sulemenindu-și coșul\nCu fumul negrilor cărbuni,\nCa o cocoană din elită\nCu ochii plini de dinamită\nScăpată dintr-o casă de nebuni.\n\nDoar Oltul - apă blestemată -\nNu vrea să urce niciodată,\nNici cu șoseaua demodată,\nNici cu moderna linie ferată...\nEl singur, săltăreț, coboară\nSpre Dunăre -\nDunărea noastră\nCu apă multă\nȘi albastră...\nȘi coborând -\nIarnă sau vară -\nSurâde fredonând la fel\nCa orice egoist rebel,\nAcelași veșnic menuet\nDiscret,\nPe care nu-l dansează decât el!...\n\nLa fel și-n viață...\nUneori -\nDacă te urci\nSau te cobori -\nCu-aceeași ură te privesc ai tăi,\nC-așa suntem cu toții -\nOameni răi!...\nȘi-oricare-ar fi cel care urcă -\nDușmani\nSau prieteni -\nToți îl spurcă...\nIar când, întâmplător, coboară,\nToți îl omoară!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nÎn cinstea celei care a plecat\n\n\n\nAzi-noapte a plouat ca de-obicei,\nCă Dumnezeu face ce vrea...\nO noapte plouă-n cinstea mea...\nO noapte plouă-n cinstea ei...\n\nAzi-noapte, însă, a plouat\nÎn cinstea celei care-a plecat!\n\nA plecat?...\nCine-a plecat?\nN-am plecat nici eu, nici ea -\nA plecat altcineva!...\n\nDar cine-a fost nu știm nici noi!...\nȘtim doar c-am găzduit-o amândoi\nȘi-am găzduit-o fiindcă ne-a plăcut.\nPesemne Dumnezeu așa a vrut!...\nCă șase săptămâni în șir,\nDin ziua când ne-am întâlnit,\nO clipă nu ne-am despărțit...\nȘi le-am trăit la fel tustrei.\nSorbind doar din parfumul ei -\nParfum de trandafir!...\n\nA stat cu noi,\nȘi-am stat cu ea,\nCa doi pantofi pe-o Buhar?,\nCa două mâini într-un manșon.\nCa două flori de crin pe un blazon!...\nȘi totdeauna-am fost așa -\nEa tot cu noi,\nNoi tot cu ea...\nȘi totdeauna-am fost la fel -\nUn trio de violoncel.\nCu care ea ne sincopa,\nNe-ndepărta,\nNe-apropia\nȘi, mână-n mână cu-amândoi,\nSe destrăma\nȘi se-ntregea\nCu fiecare dintre noi!...\nȘi totuși...\nIat-o c-a plecat!...\n\nDe ce-a plecat?...\nNici Dumnezeu nu știe!...\nȘtim doar atât -\nCă n-are să mai vie\nChiar dac-ar fi s-o-ntoarcem iar din drum!...\n\nȘi norii plini și grei de-o ploaie nouă\nAu hotărât solemn să nu mai plouă\nÎn cinstea nimănui de-acum!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nÎn orașul cu trei sute de biserici\n\n\n\nÎn orașul cu trei sute de biserici,\nDe trei ani,\nSună clopotele-ntruna...\nȘi orașu-i plin de lume\nCe se-ntreabă:\n- Unde-i sfântul?\nUnde-i sfânta fără nume?...\nPentru cine sună-ntruna clopotele de trei ani?...\nPreoții-mbrăcați în negru, ca și cioclii,\nDe trei ani,\nÎncruntați privesc mulțimea albă adunată-n stradă,\nPreoții-mbrăcați în negru păsărilor mari de pradă\nTremură când văd mulțimea răzvrătită de trei ani!...\n- Unde-i sfântul?\nUnde-i sfânta fără nume?\nSă ne spună,\nPentru cine sună-ntruna clopotele de trei ani?\nCui trimitem noi atâtea lumânări\nȘi-atâția bani?\nUnde-i sfânta iertătoare de păcate?...\nSă ne spună...\nȘi-ntrebările mulțimii răzvrătite\nSe ridică\nCa și valurile mării frământate de furtună,\nȘi-n orașul cu trei sute de biserici\nParcă pică\nDin văzduh amenințarea:\n- Să ne spună... să ne spună...\n. . . . . . . . . . . . . . . . . . .\nÎn orașul cu trei sute de biserici,\nDe trei zile,\nNu mai sună nici un clopot - nici un clopot de aramă;\nȘi orașul cu trei sute de biserici,\nDe trei zile,\nPare-a fi pictat în dosul unui geam de panoramă!...\n\n\n\n\n\n\n"
    },
    {
        "Text": "\n\nIon Minulescu\n\n\n\n\nNu sunt ce par a fi\n\n\n\nNu sunt ce par a fi -\nNu sunt\nNimic din ce-aș fi vrut să fiu!...\nDar fiindcă m-am născut fără să știu,\nSau prea curând,\nSau poate prea târziu...\nM-am resemnat, ca orice bun creștin,\nȘi n-am rămas decât... Cel care sunt!...\n\nSunt cel din urmă strop de vin\nDin rustica ulcică de pământ\nPe care l-au sorbit pe rând\nCinci generații de olteni -\nCei mai de seamă podgoreni,\nDintre moșneni\nȘi orășeni -\nStrămoșii mei, care-au murit cântând:\n\"Oltule... râu blestemat...\nCe vii așa turburat\"...\nDar Oltul i-a plătit la fel\nCum l-au cântat și ei pe el...\nȘi cum - mi-e martor Dumnezeu -\nAstăzi, nu-l mai cânt decât eu!...\n\nPe mine, însă -\nCe păcat\nCă vinul vechi, de Drăgășani,\nM-a întinerit cu trei sute de ani,\nCând fetele din Slatina\nCu ochii mari cât strachina,\nDe câte ori le-am sărutat,\nM-au blestemat\nSă-mi pierd cu mințile\nȘi datina,\nSă nu mai fiu cel care sunt\nCu-adevărat,\nȘi ca să fiu pe placul lor,\nSă le sărut doar la... culesul viilor,\nÎn zvonul glumelor zvârlite-n vânt\nPe care Oltul, când le prinde -\nOricât ar fi de turbure -\nSe limpezește\nȘi se-ntinde\nCu ele până-n Dunăre!...\n\nLa fel și eu, ca orice bun creștin,\nPe malul Oltului, cândva,\nMă voi întinde tot așa,\nCând cel din urmă strop de vin\nÎl voi sorbi tot din ulcica mea,\nNu din paharul de argint, al altuia -\nPahar străin!...\nȘi-abia atunci voi fi cu-adevărat\nCel care-am fost -\nUn nou crucificat -\nÎn vecii vecilor... Amin!...\n\n\n\n\n\n\n"
    }
]