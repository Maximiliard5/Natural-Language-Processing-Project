[
    {
        "Text": "\n\nNicolae Labiș\n\n\n\n\nMoartea căprioarei\n\n\n\nSeceta a ucis orice boare de vânt.\nSoarele s-a topit și a curs pe pământ.\nA rămas cerul fierbinte și gol.\nCiuturile scot din fântână nămol.\nPeste păduri tot mai des focuri, focuri\nDansează sălbatice, satanice jocuri.\n\nMă iau după tata la deal printre târșuri,\nȘi brazii mă zgârie, răi și uscați.\nPornim amândoi vânătoarea de capre,\nVânătoarea foametei în munții Carpați.\nSetea mă năruie. Fierbe pe piatră\nFirul de apă prelins din cișmea.\nTâmpla apasă pe umăr. Pășesc ca pe-o altă\nPlanetă, imensă, străină și grea.\n\nAșteptăm într-un loc unde încă mai sună,\nDin strunele undelor line, izvoarele.\nCând va scăpăta soarele, când va licări luna,\nAici vor veni în șirag să se-adape\nUna câte una căprioarele.\n\nSpun tatii că mi-i sete și-mi face semn să tac.\nAmețitoare apă, ce limpede te clatini!\nMă simt legat prin sete de vietatea care va muri\nLa ceas oprit de lege și de datini.\n\nCu foșnet veștejit răsuflă valea.\nCe-ngrozitoare înserare plutește-n univers!\nPe zare curge sânge și pieptul mi-i roșu, de parcă\nMâinile pline de sânge pe piept mi le-am șters.\n\nCa pe-un altar ard ferigi cu flăcări vineții,\nȘi stelele uimite clipiră printre ele.\nVai, cum aș vrea să nu mai vii, să nu mai vii,\nFrumoasă jertfă a pădurii mele!\n\nEa s-arătă săltând și se opri\nPrivind în jur c-un fel de teamă,\nȘi nările-i subțiri înfiorară apa\nCu cercuri lunecoase de aramă.\n\nSticlea în ochii-i umezi ceva nelămurit,\nȘtiam că va muri și c-o s-o doară.\nMi se părea că retrăiesc un mit\nCu fata prefăcută-n căprioară.\nDe sus, lumina palidă, lunară,\nCernea pe blana-i caldă flori stinse de cireș.\nVai, cum doream ca pentru-ntâia oară\nBătaia puștii tatii să dea greș!\n\nDar văile vuiră. Căzută în genunchi,\nÎși ridicase capul, îl clătină spre stele,\nÎl prăvăli apoi, stârnind pe apă\nFugare roiuri negre de mărgele.\nO pasăre albastră zvâcnise dintre ramuri,\nȘi viața căprioarei spre zările târzii\nZburase lin, cu țipăt, ca păsările toamna\nCând lasă cuiburi sure și pustii.\nÎmpleticit m-am dus și i-am închis\nOchii umbroși, trist străjuiți de coarne,\nȘi-am tresărit tăcut și alb când tata\nMi-a șuierat cu bucurie: - Avem carne!\n\nSpun tatii că mi-i sete și-mi face semn să beau.\nAmețitoare apă, ce-ntunecat te clatini!\nMă simt legat prin sete de vietatea care a murit\nLa ceas oprit de lege și de datini...\nDar legea ni-i deșartă și străină\nCând viața-n noi cu greu se mai anină,\nIar datina și mila sunt deșarte,\nCând soru-mea-i flămândă, bolnavă și pe moarte.\n\nPe-o nară pușca tatii scoate fum.\nVai fără vânt aleargă frunzarele duium!\nÎnalță tata foc înfricoșat.\nVai, cât de mult pădurea s-a schimbat!\nDin ierburi prind în mâini fără să știu\nUn clopoțel cu clinchet argintiu...\nDe pe frigare tata scoate-n unghii\nInima căprioarei și rărunchii.\n\nCe-i inimă? Mi-i foame! Vreau să trăiesc, și-aș vrea...\nTu, iartă-mă, fecioară - tu, căprioara mea!\nMi-i somn. Ce nalt îi focul! Și codrul, ce adânc!\nPlâng. Ce gândește tata? Mănânc și plâng. Mănânc!\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nGeografia timpului\n\n\n\n1. Palmele\n\nDa, palmele-ntr-un an s-au mai asprit.\nSunt bătături mai trainice pe ele.\nMetalul ce durea la început\nLe-a întărit, topindu-li-se-n piele.\nEle îmi cer mai multă încordare\nȘi cer gândirii proaspăt înțeles.\nCerința lor e mult mai hotărâtă\nCând fruntea grea mi-o sprijină ades.\n\nÎncep să bag de seamă, în sfârșit,\nCă multe îmi rămân neînțelese,\nCă-n orice fapt sunt adevăruri mari\nDe care-odată nu părea să-mi pese.\nÎncep să simt înfriguratul chin\nAl setei de-a cunoaște-aceste taine,\nDe a nutri spre ele-un dor flămând,\nDe-a le cunoaște pure, fără haine.\n\n2. Dragostea\n\nCu ea și mâine-oi hoinări sub soare,\nVom fi noi doi, zburdalnici ori cuminți...\nDar mă mai mulțumesc și astăzi oare\nDoar sărutări și-mbrățișări fierbinți?\nAdes, în loc să cugete, ea râde,\nSăruturile-năbușesc idei,\nTotuși iubesc, încă iubesc frenetic,\nFăptura ei și mersul lin al ei.\n\nDe mâine, răsuci-voi tot ce-a fost -\nIubirea va lua drum nou, ori piere.\nSunt sigur, ea mă va privi ciudat\nȘi lăcrăma-va, poate, în tăcere.\nÎi va fi grea. Și mie-mi va fi greu.\nVoi îndura, gândind ce-o să urmeze.\nCând urci pe munte, truda ți-o înfrângi\nVisând la piscuri, nalte metereze.\n\n3. Geografia timpului (1)\n\nSchimb curgerea acum în plan intens:\nGeografia timpului e-n față.\nEpoca mea e-aici: câmpii și munți,\nDiversitate vastă și măreață.\nSunt mii de râuri, unele curg drept,\nIar altele pe căi ocolitoare,\nȘi totuși toate se îndreaptă-acum\nSpre marea mare, purificatoare.\n\nTotu-mi părea întâi învălmășit.\nMergeam - dar unde, nu-mi păsase mie.\nȘtiam că-s tânăr, că iubesc adânc\nTovarășii de muncă și mândrie,\nNu cunoșteam primejdiile mari\nȘi poate de aceea n-aveam teamă...\nFrumos mai e să zbori! Dar ce frumos\nE-atunci când zbori spre steaua ce te cheamă!\n\n4. Geografia timpului (2)\n\nTrecând prin timp, îl însemnăm sub pas -\nAșa îl reprimește universul.\nDar însuși timpul, când prin el pășim,\nNe schimbă tainic inima și mersul.\nNu bătrânețea,-n urmă alergând,\nSpre moarte pasul cearcă să ni-l poarte,\nCi doar maturitatea crește-n noi\nȘi ne maturizăm până la moarte.\n\nDin epocă, din zborul ei și-al meu,\nUzina e o parte, o arteră.\nNu fierbe-n doar fier și minereu,\nCi seve ce hrănesc această eră.\nPulsațiile ei se pot simți\nPână și-n iarba fâșâind sub coaste -\nCu ele-amestecate se aud\nPulsațiile noastre furtunoase.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nÎncheiere\n\n\n\nPământ impadurit, ne revedem\n\nDin ce în ce mai rar langa izvoare,\n\nDar spune-mi, nu iti sunt la fel de dragi\n\nSalbaticele pasari calatoare?\n\nPeste straine asezari lumesti\n\nDuc cate-un fulg de-al tau, un cânt din tine,\n\nSi mor cu tine-n inimile lor\n\nCând le frang zborul gloantele haine.\n\nEu n-am să uit c-aici am ras intai,\n\nCa am strigat intaia-njuratura,\n\nCa am gustat din scorburi faguri dulci\n\nOri gustul lacrimii sarate-n gura.\n\nStangaci, iubind aici intaia oara,\n\nTi-am spus, când nu-i spusesem inca ei...\n\nTu mi-ai vegheat incovoiat asupra-mi\n\nIntaii sovaielnici pasi ai mei.\n\n\n\nCopiii cresc si unii se despart\n\nDe cei ce le-au dat viata din iubire.\n\nPlecarile din tine-n alte lumi\n\nSă nu le iei nicicand drept despartire.\n\nCând eu gresesc ori mă stropesc noroaie,\n\nMă chemi si eu la tine vin tiptil,\n\nSi-n fosnetul luminii din frunzisuri\n\nMă faci din nou nevinovat copil.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nMama\n\n\n\n\nN-am mai trecut de mult prin sat si-mi spune\n\nUn om ce de pe-acasa a venit\n\nCum c-a-nflorit la noi malinul\n\nSi c-ai albit, mamuca, ai albit.\n\n\n\nAlt om mi-a spus c-ai stat la pat bolnava.\n\nEu nu stiu cum să cred atatea vesti,\n\nCând din scrisori eu vad precum matale\n\nDin zi în zi mereu intineresti.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nNourii\n\n\n\nPrivesc grăbiții nouri ce-alunecă pe zări,\nTopindu-se departe și revenind întruna.\nParcă-mi trimit tăcute, nostalgice chemări,\nEi, frații cu dreptatea, cu ziua și cu luna.\n\nOceane mari de apă pe-a cerului genuni\nCâteodată-s limpezi ca lacrima pe-o pleoapă,\nRevarsă altădată și trăsnet și furtuni -\nRămân aceleași totuși oceane mari de apă.\n\nCe chipuri prinde-n slavă al norilor convoi!\nCentauri, turme, nave, creneluri de redută...\nNoi îi urâm când grindini revarsă peste noi,\nNoi îi iubim, cu stropii lor calzi, când ne sărută.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nMeșterul\n\n\n\nMeșter valah, azi nume de fântână,\nCrescut din lutul ce l-ai plămădit\nÎn sprintenă zidire cu trei turle\nȘi ce dantelată de granit,\nDin cântece pierdute până astăzi\nȘi din puterea visului vânjos\nAi închegat, cu palme bătucite,\nMinunea de la Argeș mai în jos.\n\nUn om bărbos ținea o floare albă\nÎn aspre palme, mângâind-o blând...\nCăzut în iarbă și secat de vlagă,\nO doină tristă îngâna în gând.\nPriveai. Și-un dor tulburător te-ncinse\nLui să-i închini nemaivăzut altar,\nSă stea pe plaiul aspru, precum floarea\nÎn palme bătucite de plugar.\n\nVisai să vezi sub bolțile rotunde\nȘi-n fumul pâlpâit de lumânări,\nPe lemnul zugrăvit cu lut și soare\nChipul pălmașilor acestei țări.\nÎnfrigurat de-un singur gând, smulgându-ți\nCa zdrențe vii părerile de rău,\nTu ți-ai strivit sub talpa mănăstirii\nInima ta, tot ce-ai avut al tău.\n\nDar ți-ai simțit-o renăscând cu larmă\nÎn dangătul de clopot, presimțit\nAl veacurilor multe, viitoare,\nTu, prometeu român, purtând alt mit\nCând ridicat pe cea mai-naltă turlă,\nCu glas profetic, domnului despot,\nDe-ai să mai poți clădi la fel minune,\nI-ai dat răspunsul răzvrătit: - Mai pot!\n\nOrbind cu pirozeaua de pe cușmă,\nȘi îndreptând hangerul de la gât,\nDomnul țintea profilul pietrei, fraged,\nCu ochi pizmuitor și mohorât.\nEl jinduia numai a lui să fie\nTot ce-ai putut, plătind din tine, da.\nCa piatra de pe frunte să-i lucească\nRugul unic suit pe jertfa ta.\n\nCând schelele curmate se surpară\nPăreai atât de neînvins sub nori,\nÎncât cu slabe aripi de șindrilă\nAi fi putut spre alte zări să zbori.\nDar dragostea pământului și-a țării\nTe-a prăvălit pe câmpul fumuriu,\nCa să țâșnești în veci de veci, fântână,\nDe jertfă și de cântec pururi viu.\n\nS-a destrămat sub piatră-n mănăstire\nCel ce demult a poruncit ca domn,\nFântâna curge-n brazde și-n ulcioare,\nFără odihnă,\n      fără uitare,\n            fără somn.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nZurgălăul\n\n\n\nFulgi uriași deasupra țării cad,\nPe bărăgane vânturile țipă,\nSomn neclintit de iarbă și de brad\nÎnvăluiește munții sub aripă.\nCu clinchete zglobii din dunga văii\nRăsună zurgălăii argintii;\nS-apropie de geamuri zurgălăii\nCertându-se cu glasuri de copii.\nÎntregi, întinderile țării mele\nDe sunete voioase se cuprind\nȘi împletește glasuri subțirele\nAcest șăgalnic, așteptat colind...\n\nTârziu, când zarea-n zori sticlea brumată,\nUn zurgălău mai răsuna stingher,\nPoate-un copil întârziat de ceată\nȘi-mpleticit printre nămeți, prin ger,\nSuna c-o nefirească dăruire,\nÎmprăștiindu-și clinchetele-n stol...\nPălind, cuprins de-o veche amintire,\nAm stat cu ochii duși pe geam, în gol.\n\n...Eram firav, parcă bătut de vânt,\nIar tata dus în marșul surd, de chin,\nPoate-n tranșeu, ori poate în mormânt,\nOricum departe, în pământ străin.\nDe groaza avioanelor, prin sate,\nS-au tras peste ferestre foi de cort.\nOrbeau ferestrele întunecate\nCa într-un sat de multă vreme mort.\n\nO cetină c-un fir de lumânare\nȘi c-o mărgică smulsă din suman\nVestea că, pe vântoase reci, călare,\nDin viața noastră-a mai trecut un an.\nZăvozii nu lătrau în bătătură,\nCi scheunau cu vântul pe sub uși.\nFlăcăii nu mai ajungeau să ure\nPe la ferești, de unde erau duși.\n\nPlutea încremenită o tăcere...\nNici urători, nici câini, nimic, pustiu,\nCând, deodată, ca o adiere,\nCu glas scâncit, tremurător și viu,\nS-a auzit un zurgălău cum sună\nÎndepărtat, cum sună subțirel,\nDe parcă nopții ar fi vrut să-i spună\nDurerile știute doar de el.\n\nSe auzea de undeva, din vale,\nȘi vântul îneca în răbufniri,\nParcă plângea încet metalul, moale,\nÎn palmele-nghețate și subțiri.\nȘi mama sta așa cu fața udă,\nCu gândul dus la tata, ascultând\nDe unde-i el, nu poate să audă\nȘi poate nu va auzi nicicând,\nCă poate-acolo, în această clipă,\nÎnvăluită-n viscol uriaș,\nVreo pasăre de noapte, rece, țipă\nLângă bocancii aspri de ostaș...\n\nAm ascultat până spre dimineață\nCu fruntea rezemată de ușor\nȘi mama și-a dus palmele la față\nȘi mi-a părut că râde-ncetișor.\nÎl auzeam la geamuri și la ușă,\nAfară, undeva în infinit...\nCutremurat de friguri și de tusă,\nÎn clinchetele lui am adormit.\n. . . . . . . . . . . . . . . . .\nE Anul Nou. Știam noi ce mâine fi-va\nȘi ce-o să mai aducă anul nou?\nUn zurgălău stingher din nou porni-va\nPrin sate durerosul lui ecou?\n\nVoi, oameni ai pământului, uitarea\nS-a așternut pe sânge, scrum și fier?\nN-ați cunoscut ce-nseamnă așteptarea\nȘi ce înseamnă-un zurgălău stingher?\n\n- Am cunoscut cu toți durerea ce e.\nAvem la masă câte-un scaun gol.\nSă n-aibă somn și-n tihnă să nu steie\nEi, alchimiștii noului pârjol!\n\nNicicând noi nu vom îngrășa ogoare\nAșa cum ei ne văd în visul lor,\nPrin bălării de foc, nimicitoare,\nSub pălării de foc, nimicitor.\n\nSculați, voi, boieri mari, s-arată zorii,\nVoci tragice pe vânturi se aprind.\nTreziți-vă, vă vin colindătorii,\nAcuzatorii, asprul lor colind.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\n100\n\n\n\nÎn orașul dintre munți -\nCa știrbite stalagmite -\nLa un an după război,\nCasele rânjeau rănite.\n\nToamna munții-nvinețea,\nSevele-nghețau în plante,\nBruma cobora în zori\nPeste băligi, diamante.\n\nDouăzeci și trei august\nPrima-i pomenire vie\nȘi-a adus-o printre plopi\nMari, de toamnă timpurie.\n\nÎn orașul dintre munți,\nOamenii nu pricepură\nCât de mare-i acea zi\nÎnvălită-n ploaie sură.\n\nPrin noroiul de pe străzi\nDefilau numai o sută,\nDoar o sută de bărbați -\nSub a vântului volută,\nSteagul roșu vuvuia\nPrintre casele sărace,\nPrecum flamurile mari\nAle armiilor face.\n\nLa ferești se închinau\nBabele ca-n cimitire,\nAlții clătinau din cap\nParcă a nedumerire,\nAlții presimțeau sub cer\nO schimbare nevăzută,\nȘi prin ploaie defilau\nCei o sută, cei o sută.\n\nTrec o sută prin ruini,\n(Azi sunt parcuri și sunt case)\nTrec o sută, câinii bat,\n(Azi, motoare zgomotoase)\nTrec o sută cadențat,\nStropi de glod pe strai s-anină,\nTrec o sută, nouri cresc,\nDar sub nouri e lumină.\n\nTrec o sută - ochi fierbinți,\nBuze strânse-nvinețite,\n(Până azi căzură mulți\nOri sub ploi, ori sub cuțite).\nTrec o sută pe asfalt -\nȘfichiuiți de ude ramuri -\n(Până azi crescură mulți\nDin acei ce-au stat la geamuri).\n\nÎn orașul dintre munți,\nCa o apă-n soare suie\nOamenii pe strâmbe străzi,\nȘi-n stindarde vântul vuie.\nCa o inimă pulsând,\nÎn mulțimea desfăcută\nSe aud sonor pășind\nCei o sută, cei o sută.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nPământul\n\n\n\nÎndrăgit ca o mireasă, dușmănos ca o sudalmă,\nChica vântul ți-a-ncâlcit-o, veacuri-veacuri, monoton,\nTu, pământ al țării noastre, pătimaș cuprins în palmă,\nÎncălzit cu buze aspre de tot neamul lui Ion.\n\nPe sălbatica ta față cu lungi riduri brune, parcă\nO vrăjmașă-ntruchipare coborând din basm punea\nGreu blestem, ursind făptura-ți să nu poată să întoarcă\nDragostea pe care omul necăjit ți-o închina.\n\nDunărenele întinderi, cu fântâni țipând a sete,\nAdunau ursuz sămânța și iubirea de țăran,\nAlungând din sate-n sate suflete nemângâiete\nȘi ciulini de-a dura-n zarea veștedului bărăgan.\n\nCunoscutu-le-am aievea păstorind un ied și-o iadă\nCu merinde-nchipuită în desaga de la șold.\nRupte-s blestemele astăzi și-i cu noi pământul darnic\nȘi de-aceea-i mângâi țărna, prins de-un aprig, viu imbold.\n\nDe aceea mi se strânge inima când văd pe-alocuri\nÎnchircite păpușoaie, grâu-n spic purtând tăciuni.\nCum să-ngăduim neghina, nepăsarea, neștiința,\nCând pământul însuși cere mult visatele-i minuni?\n\nCavalcade de tractoare galopeze peste câmpuri,\nÎnfioare-se pământul răscolit adânc de plug!\nStraturi negre, nevăzute de a soarelui privire\nSă-și răstoarne sub brăzdare chezășia de belșug.\n\nDe pe-acum mă-mbată-aroma caldă-a grânelor de mâine,\nȘi al turmelor de mâine miros bun de lapte cald.\nȘtiu, călări pe cai, cu suliți lungi, de-ar mai trăi plăieșii,\nNu s-ar mai vedea din creasta păpușoiului înalt.\n\nPe întinderi dunărene, mări de galbenă lumină\nVom privi, cu legănate valuri mari de aur copt.\nDe pe-acum văd strașnic praznic cu hulubii de făină\nPe colacii după datini împletindu-se în opt!\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nBătrânul pădurar\n\n\n\nBătrânul pădurar visează parcă,\nÎndrăgostit de codri ca de-o arcă,\nPe care-n timpi mai vechi ca amintirea\nEl a durat-o, rânduind în ea\nGalop de cerbi, bârlog de urși și unduirea\nIzvoarelor, să aibă fiarele ce bea.\n\nSub ochii lui, plini de senin și zare,\nSub ochii oglindind o depărtare,\nDureri și bucurii de-ale pădurii\nS-au petrecut, și-n suflet el le-a strâns,\nȘi neschimbându-și apa cătăturii\nÎn taină-a râs cu ele ori a plâns.\n\nCând mierea lunii picură-n frunzișuri,\nIvind peste steiuri albe ascuțișuri,\nCu gâtul încordat prin seară zboară,\nÎndrăgostiți un țap și-o căprioară...\nEl se afundă-n gânduri pe un trunchi,\nPrivind duios la pușca pe genunchi.\n\nOr, primăvara în bârlog ursacii\nNu mai încap de maica-le, săracii,\nIar ea, dorindu-și alții, mai mărunți,\nÎi bate și-i alungă către munți...\nEl îi privește-ntunecat la față -\nNoi începuturi triste de viață.\n\nNatura, ascultați-o, îi murmură\nCântecul ei de ger și de căldură,\nVibrarea fină de omăt asprit,\nFoșnirea moale-a frunzelor căzute\nOri șopotul de unde-năbușit\nCând vin de la izvor un pâlc de ciute.\n\nÎn cicluri neoprite - ierni și veri -\nNe fură timpul, care cu poveri,\nȘi de privești a inimii hambare\nMai goale le găsești la cercetare,\nGândind că sărăcit, ca mâine pleci\nÎn pribegie către neguri reci.\n\nDar el, privind cămările din sine,\nDe zi cu zi le află tot mai pline,\nPădurii daruri fermecate toarce -\nCe dăruie,-nsutit i se întoarce,\nȘi de va fi cândva de-aici plecat,\nPleca-va dintre toți cel mai bogat.\n\nCu-avere simplă codrii îl încarcă...\nAdânc el îi iubește ca pe-o arcă\nPe care-n timpi mai vechi ca amintirea\nEl a durat-o, rânduind în ea\nGalop de cerbi, bârlog de urși și unduirea\nIzvoarelor, să aibă fiarele ce bea.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nPrimele iubiri\n\n\n\n2\nMi-am tăiat în suflet temple,\nChip cioplit s-așez în ele,\nCerbii mei au să-l contemple\nAdunați sub ploi de stele.\n\nBrazii mei înalți și plopii\nSub poleiuri de zăpadă,\nÎnmulțit în mii de copii,\nChipul tău au să ți-l vadă.\n\nIar izvorul înserării\nOglindi-va-n ape pale\nArcul strâns al cugetării\nDe pe bolta frunții tale.\n\nPeste stânci mi s-or desprinde\nFlăcări verzi, când ai să treci,\nC-o privire vei aprinde\nRoua ierbii mele, reci.\n\nDacă alte lumi, plecată\nCu-ai tăi pași ai să alinți,\nÎți va fi și-atunci păstrată\nUrma pașilor fierbinți.\n\nCăci foșnindu-ți unduirea\nCalmă,-a palmelor subțiri,\nMi-a stins până și-amintirea\nTrecătoarelor iubiri.\n\nDoar o singură iubire\nLâng-a ta o mai păstrez -\nEste prima mea iubire,\nEa mi-a dat în viață-un un crez.\n\nEa, al vieții mele soare,\nÎncălzi-va din senin\nToate cântecele care\nȚie am să ți le-nchin.\n\n4\nMergeam tăcuți alături, străini, odinioară\nȘi presimțeam că astăzi voi fi îndrăgostit\nDe fața ta curată ca zorile de vară,\nDe părul tău de aur împletit.\n\nDar nu știam că nimeni n-are să poată șterge\nVăpăile din inimi, acest pojar nestins,\nCă pe cărări de sticlă alături ne vor merge\nIdeile, îmbrățișate strâns.\n\nCă prins de-o vrajă nouă și-atotcuprinzătoare\nVoi părăsi boema cu gustul ei amar,\nCă vinul, deși-mi place când scapără-n pahare,\nMă va-mbia din ce în ce mai rar.\n\nVăzusem frumusețea privirilor semețe,\nIzvoare de lumină, de umbre și scântei,\nDar bănuisem numai adânca frumusețe\nDe dincolo de ochii mari și grei,\n\nCe mai târziu, prin lupte lăuntrice-am aflat-o\nȘi-o aflu-n întregime în fiecare zi\nIluminându-mi viața cu flacăra-i curată\nFără de care n-aș putea trăi.\n\n5\nSteaua polară pe cer, departe,\nÎn scurgerea timpului nu are moarte\nStatornic arde în orice seară,\nCapăt de osie, steaua polară.\nStelele, luminile, roiuri astrale\nSe-nvârt în jurul osiei sale.\nSobră-armonie pururea vie,\nNezdruncinată putere-n tărie.\n\nOsie-a luminilor, dacă te-ai rupt,\nLumile cad huruind dedesubt,\nCa-nvălmășite de tari alcooluri\nLumile cad fulgerate în goluri!\nÎngrozitoare schimbare atunci:\nFloarea vulcanilor crește din pungi,\nPale se sting ale luncilor flori,\nMori, vegetație, suflete, mori.\n\nArde o stea între multele stele,\nArde pe ceruri și pe drapele,\nCapăt de osie - roșie stea -\nOsia trece prin inima mea.\nLumea-mi se-nvârte pe osia dură\nÎn anotimpuri de frig și căldură,\nȘi când furtunile mă bântuiesc,\nCerbii și vulturii mei o privesc.\n\nDacă s-ar frânge osia mea,\nCerbii și vulturii mei ar zbura,\nSpre alte lumi ar zbura și-ar țipa,\nDacă s-ar frânge osia mea.\nAr năvăli pustiirea secretă,\nCântecu-ar prinde scrâșnet de cretă,\nCerbii și vulturii mei ar zbura,\nDacă s-ar frânge osia mea.\n\nOsia mea-i doar o parte, știu bine,\nOsia mare trece prin mine,\nOsia este numai o parte\nDin marea osie, fără de moarte.\nOsia mea nu se frânge nicicând,\nTrece prin miezul acestui pământ,\nPe ea, iubito, sunt lumile noastre,\nDouă planete, mărgele albastre.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nPoezia\n\n\n\n\n\n\nCititorului\n\nDeși-i din implicații și rămurișuri pure\nOri din cristale limpezi ce scânteind se rup,\nIntrând în ea, să tremuri ca-n iarnă-ntr-o pădure,\nCăci te țintesc fierbinte, prin ghețuri, ochi de lup.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nLupta cu inerția\n\n\n\nOmul Comun\n\nI. Dilema\n\n1. O viziune a omului comun\n\nAievea nu și nici cu-nchipuirea\nEu munții nu-i mai simt cum îi simțeam\nÎn vremea unor basme petrecute\nCând se făcea că un copil eram,\nCând mă-nsoțeam cu păsări și cu ciute,\nCând mă-nstelam cu flori, când nu eram.\n\nVăd o-nserare plină de lumină\nPlutind pe bucla unui brâu de brad,\nÎn mijloc e poiana-n lună mată,\nȘi-ntr-însa cineva a desenat\nCopilul pur pe care altădată\nAșa precum pe mine l-a chemat.\n\nTabloul se apropie și crește,\nÎl am în față ca un ochi deschis.\nCopilul mișcă buzele și-ngaimă:\n\"Ești rău, străine - te-am văzut și-n vis\"...\nȘi buzele îi tremură a spaimă -\n\"Ești rău, străine, pleacă\" - mi-a mai zis.\n\n\"Ce vrei, copile? Nu mă poți cunoaște!\nDe ce-mi privești în suflet ca-ntr-un sac?\nVezi bine, nu sunt jucării într-însul.\"\n\"De-aceea-ți pare sarbăd și posac.\"\nȘi-năbușit a trebuit să tac.\n\n\"Ești rău, străine. Lămurit eu nu știu,\nDar te-am văzut și-n vis și se făcea\nCum cineva pe oameni îi lovește -\nSlugarnic tu rânjeai în dreapta sa.\nEl mi-a strigat: - Și tu, la fel vei crește!\nEu când voi crește nu voi fi așa.\"\n\nPe frunte îmi țâșni sudoare rece -\n\"Ascultă, deșănțat judecător,\nGăsește-ți altă victimă și spune-i\nAcest vis sadic și amăgitor;\nAi merita să fii legat în funii,\nSă nu mai tulburi traiul tuturor.\"\n\nDar deodată-n juru-mi mii de voci\nS-au auzit strigând cu larmă multă:\n\"Ascultă, tu, străinule de jos.\n\"Ascultă-l pe copil! Ascultă-ascultă!\"\nOh, surd strigau și trist și dureros -\n\"Ascultă-l pe copil! Ascultă-ascultă!\"\n\nDe-atunci nicicând eu nu l-am mai văzut,\nDar parcă mă-nfioară-o presimțire\nȘi-mi tot repet blestemul ce-a rostit\nCu voce tremurată și subțire,\nPrin codri mari îl caut răvășit\nȘi-n vise îl mai caut, în neștire.\n\nDar pentru mine azi străini îs codrii,\nSunt numai arbori, pietre, flori și hău,\nIar visele-ncărcate de coșmaruri\nNu-mi mai aduc curatul chip al său...\nPe suflet tot arunc cernite zaruri -\n\"De ce mi-ai spus, copile, că sunt rău?\"\n\n2. Omul comun ia o hotărâre\n\n\"Eu viața mi-am închis-o sub lăcate,\nȘi-atâtea zile s-au stătut în van,\nDin multe cugetări adevărate\nMi-am înjghebat un jalnic paravan.\n\nMi-am înjghebat justificări senine\nCând părăsisem drumul durei munci:\nDar dac-ar roade suferința-n mine\nTot necesară-aș crede-o și atunci?\n\nDe m-ar izbi puterile inerte\nCe stânjenesc înaltul țării zbor,\nAu m-aș păstra și-atunci în trândăvia,\nAcestui trai anost și-adormitor?\n\nSe cere să lovesc în cei pe care\nEu i-am slujit, simțind că putrezesc.\nVa fi nevoie, știu, fără cruțare,\nFără regret, și-n mine să lovesc.\n\nIdeile-mi rămase, triste cete,\nAm să le-ntrem cu asprul vieții vin,\nLa oameni, părăsiții mei prieteni,\nSfios, dar hotărât am să revin.\n. . . . . . . . . . . . . . .\nVăd o-nserare plină de lumină\nPlutind pe bucla unui brâu de brad.\nÎn mijloc e poiana-n lună mată\nȘi-ntr-însa cineva a desenat\nCopilul pur pe care altădată\nAșa precum pe mine l-a chemat.\n\nEu simt o bucurie dureroasă,\nSimt ochii lui țintiți asupra mea\nȘi tâmplele îmi bat înfierbântate,\nSunt stânjenit, dar parcă aș zbura...\n- Copile, ai avut atunci dreptate,\nDar pentru ce mă mai privești așa?\"\n\nII. Regenerarea\n\n1. Omul comun pleacă din birou\n\n\"Bună dimineața, munților. Dormisem\nUn somn greu, dar iată, iar vă pot privi,\nBună dimineața, codrilor de tisă,\nBună dimineața, proaspeți zori de zi.\n\nBună dimineața, oameni. Somn de moarte\nMă zvârlise între trândavi și învinși,\nBună dimineața, sate de departe,\nBună dimineața, zori de zi aprinși.\n\nDrumuri nesfârșite, bună dimineața,\nÎn coșmaru-mi groaznic v-am visat ades...\nAm să-mi spăl în rouă palmele și fața\nȘi-am să sorb mireasma florilor de șes.\n\nȘovăielnici pașii-mi caută-n țărână\nUrmele pe care mai demult am fost.\nUrme noi striviră urma cea bătrână\nȘi să o mai caut n-are nici un rost.\n\nTemelii durate trudnic înainte\nSunt acoperite de clădiri întregi.\nViața-n cascadarea-i largă și fierbinte\nZămislește zilnic înnoite legi.\n\nBună dimineața, păsări bete-n soare,\nMi-ați strigat odată să mă-ntrec cu voi.\nMă primiți voi după-atâta vreme oare?\nOri vă veți retrage-ndemnul înapoi?\n\nSufletu-mi se umflă-n vânt ca o aripă,\nClipele prin arbori freamătă a zbor.\nFierb în câmpuri seve, păsările țipă...\nAmintirea, numai, tace mustrător...\"\n\nIII. Treapta superioară\n\n. . . . . . . . . . . . . . . . . . .\n\n2. Tablou general\n\nPe fluviul fără de capăt și fără sfârșit,\nPe fluviul timpului lunecă stoluri de nave,\nCatarge-ndreptate spre est și spre vest și zenit,\nOri, fără catarge, bolnavele lumii epave.\n\nIar apa aceasta-i vrăjită și-nchide în ea\nAtâtea destine sub undele-i verzi de uitare,\nȘi-atâtea destine, pe unda-i brăzdează să stea\nO urmă-n vecie nestinsă și scăpărătoare.\n\nȘi fluviul curge în curbe-ndoite spre înalturi\nCu apele-i palide-n tot mai grăbită năvală,\nE-un clocot de valuri, e-un cor ce se zbuciumă-n salturi,\nAud zăngănind o fantastică luptă navală.\n\nEpavele lumii își cheamă arcașii pe punți -\nFantome cu sângele încă în vine -\nGem robii sub punți și cătușele-și zornăie, crunți,\nSăgețile țiuie-n zboruri haine.\n\nPe navele lumii au oamenii scut nepătruns,\nSteag roșu se zbate,\nFantome cu sângele încă în vine, pe-ascuns,\nLovesc pe la spate.\nDar navele lumii, pe val, neînvinse zburând,\nTresaltă,\nÎn fund de epave cătușele sar, răsunând\nSub daltă,\nȘi fluviul curge în curbe spre steaua înaltă.\n\nPe fluviul timpului navele tinere lunecă.\nCu faruri aprinse se surpă-ntunericul orb,\nȘi razele lor ascuțite nicicând nu se-ntunecă\nȘi, simplu matroz, eu lumina aceasta o sorb.\n\n. . . . . . . . . . . . . . . . . . . . .\n\n4. Spre fericirea personală\n\nSomnul meu laș e de-acum amintire urâtă\nCare-n răstimpuri mă întărâtă...\nLumea sufletului mi-i asanată,\nCerbii printr-însa tropotă-n ceată,\nSună sub soare și lună, mereu,\nClopotul limpede-al cerului meu.\nCu brațele goale din zori până-n sară,\nSe seceră-n sufletul meu ori se ară,\nSe-nalță gânduri, se sapă fântânile,\nSe șuieră doinele de primăvară -\nDoinele mele - izvoarele-ngâne-le...\n\nȘi totuși, ceva mai lipsește. Flămând,\nInima încă-mi mai bate, cerând.\nLipsește o floare, neînflorită\nNici în somnu-mi adânc,\nNici în munca-mi grăbită.\n\nMă deșteptasem și-atunci am pornit\nPrin euritmia pădurii în goană,\nAerul munților m-a amețit,\nM-au încântat căprioarele negre-n poiană,\nȘi pestrițele aripi tremurătoare,\nȘi susurul surd izvorât de sub bolți de frunzare...\nDar numele nu mi-am legat\nDe nici un copac cu frunzișul rotat,\nN-am chemat nici o căprioară la mine\nS-o sărut între coarnele fine,\nApoi, amândoi, după vânt, în lumină\n\nSă pornim dănțuind peste stâncile roșii, de fier...\nPoate de-aceea-mi venea să țip fără pricină\nȘi mă oprea, rușinându-mă, codrul sever.\n\nMă deșteptasem și-atunci am pornit\nPrin sate, în carul cu crâșnete frânte de roți.\nAm stat la taifas cu țăranii și fetele tinere,\nLângă ei mă-ntristam și mergeam la petreceri cu toți.\nÎntrebam: Voi, naivi filosofi, să-mi răspundeți,\nCare e marele vieții-adevăr? Ce să fac?\nAm trecut de la unul la altul, precum în pădure\nEu treceam întrebând despre farmec copac de copac -\nȘi-mi compuneam un răspuns întrebării\nCulegând de la toți, de la toate,\nPrecum în păduri din frunzele nenumărate...\nMă deșteptasem și-atunci am pornit\nPrintre blocuri semețe cu-antene pe țeasta bombată,\nBlocuri dansând după muzica dură-a tramvaielor,\nMuzică amețitoare și multiplicată,\nSoră cu muzica sobră, de unghiuri și planuri,\nArmonie-a metropolei, jerbă de fier și elanuri.\nDar nu m-am legat de nici un ungher,\nDe nici o fereastră aprinsă în seară stingher,\nDe la toate ferestrele-o rază am aprins și-am strâns,\nPentru mine. De aceea nici o fereastră\nNu s-a aprins, nu s-a stâns...\n\nVeți spune că multe-am văzut, dar nimic n-am păstrat\nCă nimic n-am ales din a lumii bogată recoltă,\nDar eu am văzut și păstra-voi ceva minunat,\nO constelație roșie-aprinsă pe boltă,\nȘi sufletul meu încântat numai ei îi ridică\nȘoapta-mi de dragoste, până-acum unică\n\"Constelație ce sui\nÎn azurul albăstrui\nDupă legi ce azi le știu,\nSfredel luminos și viu,\nConstelație ce sui,\nȘi planeta lumii mele\nLimpezită de ploi grele\nZboară-n largile-ți inele...\nConstelație ce sui,\nCad îmbătrânite stele\nÎn adâncul timpului,\nÎntr-al morților pustiu...\nNumai tu nu poți s-apui,\nSfredel luminos și viu,\nConstelație ce sui.\"\nZboară-n seară șoapta clară,\nSufletu-mi freamătă ca o vioară,\nȘi totuși ceva mai lipsește. Flămând,\nInima încă mai bate, cerând,\nDar lumea sufletului mi-i asanată,\nCerbii printr-însa tropotă-n ceată,\nSună sub soare și lună, mereu,\nClopotul limpede-al cerului meu.\n\n5. Poiana primei amintiri\n\nRevăd din nou poiana primei amintiri -\nCopilul care am fost eu spre mine vine,\nVorbește rar mușcându-și buzele subțiri...\n- Îmi placi. Dar eu am să devin mai bun ca tine...\n\nȘi mă privește cu o candidă trufie,\nÎn jur se leagănă-al pădurii verde cerc,\nMă simt pătruns de-o-nlăcrămată duioșie\n- Copil prostuț, tu oare crezi că eu nu-ncerc?\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nConfesiuni\n\n\n\n1\nMângâie-mi părul. Astăzi mi-i aspru și sărat.\nAproape-ntotdeauna a fost la fel, îmi pare...\nDe colburi nins, cu vânturi și ploi amestecat,\nÎn zgura de la trenuri scăldat și-n stropi de mare.\n\nCe larg mă simt și lacom și niciodată plin!\nSorb prin pupile lumea și-n taină cu auzul,\nNepotolit ca-n fața paharelor de vin\nCe-mi scapără-n mustață stropi limpezi ca hurmuzul.\n\nAm strâns atâtea drumuri în mine ca pe-un ghem,\nTam-tamuri de copite în mine aspre sună,\nDar tot mi-i dor de ducă, spre mine încă chem\nAcele panglici albe pudrate-n colb de lună.\n\nMă las purtat de focul aprins sub placa frunții\nCa norii ce se lasă mânați de vijelii\nȘi dornici să cunoască atingerea cu munții,\nCând trec prin brazi dau vamă și rup din ei fâșii.\n\n2\nAm fost stup de pofte și de miere,\nÎmi frângeam spre stele-n clinchet un genunchi,\nGândurile, mâinile ridicau tăcere\nȘi melancolie densă și putere\nSpre multiplicata față ce mă cere\n\nPentru veșnicie, pentru înviere -\nVeverițe albe lunecând pe trunchi.\nPentru ce acestea toate le mai spun?\nInima-mi, putea-voi astfel s-o îmbun?\n\nAi venit când toamna soarele-și sugea -\nAstfel niciodată n-are să-i mai sugă\nRazele-i lucide. - Și asemenea\nSoarelui, plecasem pletele, a rugă.\n\nAi tras podul, poarta. Și zidiri roșcate,\nCrenelări severe, iederi în apus,\nÎnchizând atâtea fumuri inelate,\nPurități de pâclă strânsă sub lăcate,\nȘi vâltori de sânge cu ecou ce bate\nÎn pereți de clopot ceruit, să-noate\nAu pornit; și-n zarea zărilor s-au dus.\n\nȘi s-a stins în minte ultimul meu gând.\nParcă-mi ești alături încă. Până când?\n\nOh, dacă putea-voi iarăși să-mi dezdoi\nAmândoi genunchii, cred că peste noi,\nMie semănându-mi, soarele și azi\nAr privi cenușa unde-ncepi să cazi\nNeclintit ca-n vară din decisu-i unghi.\n\nDar pământu-mi leagă fragezii genunchi.\n\n3\nDeci a venit și toamna cu palele-i tristeți\nȘi curg încete frunze și-s pașii mei înceți,\nPe-arginturile minții tresaltă întrebări,\nCum joacă pe icoană lumini de lumânări.\n\nȘi înghețate colburi pe vânt se zbat mereu.\nUnui copil aseară i-au smuls înaltul zmeu,\nȘi-atârnă astăzi zmeul de-un fir de telegraf\nAtât de mort acolo și zdrențuit de praf.\n\nIar oamenii-s mai singuri mișcându-se-ntre ei,\nLe-a pus pe fețe toamna un vinețiu polei\nȘi se crispează râsul puțin câte puțin...\nStudentei, de acasă i s-a trimis un vin,\n\nEu am băut dintr-însul. Era un vin modest,\nCa mămăliga bună, ca pâinea de sub țest,\nȘi m-am gândit ce doruri adânci, ce tandru rit\nA curs, în clipocirea acestui vin, topit,\n\nȘi ce reproșuri poate și nedormite nopți\nCurg în lividul sânge al strugurilor copți,\nȘi vinul lăudându-l pleoapele mi-am strâns\nȘi nebăgat de seamă în mine surd am plâns.\n\n4\nDe ce-am crezut de-atâtea ori\nCă-mi place-o floare numai dintre atâtea flori,\nDe ce-am crezut că o iubesc și-apoi\nGăseam o altă floare cu foile mai moi?\n\nOh, cât de largă-i lumea: iubind și răspunzând\nO caut și o mângâi fir după fir, pe rând,\nFără să-ntreb vreodată de și-a ivit doar mie\nGingașa crizantemă întreaga ei tărie.\n\nS-o am întreagă-n mine, mi-ajunge doar o dată\nGingașa crizantemă să fie sărutată.\nMi-i dat de-aceea-n lume nicicând să nu fiu ram,\nCi alb noian de nour și liniște să n-am.\n\n5\nSă observați că niciodată\nN-am fost singur cu mine cum mulți au crezut.\nTot ce-am iubit, niciodată\nN-am mistuit într-al timpului pașnic trecut.\n\nTot ce-am putut să privesc\nMi s-a părut din cale-afară\nDe crunt ori dumnezeiesc -\nNu i-am dat voie să moară.\n\nSub zenit\nAm să fiu fericit\nCând cineva,\nDescifrându-mi litera și inima mea,\nVa putea fi privit\nRâzând, ori rânjind,\nOri plângând.\n\n\n\n\n\n\n"
    },
    {
        "Text": "\n\nNicolae Labis\n\n\n\n\nDans\n\n\n\nToamna îmi ineaca sufletul în fum...\n\nToamna-mi poarta în suflet roiuri de frunzare.\n\nDansul trist al toamnei il dansam acum,\n\nTragica betie, moale leganare...\n\n\n\nSangera vioara neagra-ntre oglinzi.\n\nGandurile-s moarte.  Vrerile-s supuse.\n\nFara nici o soapta.  Numai să-mi intinzi\n\nBratele de aer ale clipei duse.\n\n\n\nOchii mei au cearcan.  Ochii tai is puri.\n\nCata deznadejde pasii nostri mâna!\n\nCa un vant ce smulge frunza din paduri,\n\nCa un vant ce-nvarte usa din tâtâna...\n\n\n\nMaine dimineata o să fim straini,\n\nVei privi tacuta maine dimineata\n\nCum prin descarnate tufe, în gradini,\n\nSe rotesc fuioare vestede de ceata...\n\n\n\nSi-ai să stai tacuta cum am stat si eu,\n\nCând mi-am plans iubirea destramata-n toamna,\n\nSi-ai să-asculti cum cornul vantului mereu\n\nNourii pe ceruri catre zari indeamna.\n\n\n\nPe când eu voi trece sub castani roscati,\n\nCu-mpietrite buze, palid, pe carare,\n\nSi-or să mi se stinga pasii cadentati - \n\nIn nisip, scrasnita, lasa remuscare...\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nMarină\n\n\n\n- Pentru ce-ai rămas, iubire! -\nRădăcină-a unei flori\nCe s-a destrămat subțire\nÎn petale și vapori\nCa să zboare mai ușoară,\nSă renvie-a doua oară\nÎn alt suflet, în alt ceas,\nLăsând drojdia grozavă\nDe pârjol și de otravă...\nMurmuram: - De ce-ai rămas?\n\nÎnnegrit la chip ca marea,\nNoaptea lângă țărm am stat\nAscultându-i aiurarea,\nPlânsul ei zbuciumat,\nIngânându-i cu glas mare\nZădarnica ei chemare\nRisipită-n surd balans.\nȘi cu ea, prin vijelie,\nAm pornit - mai blând să-mi fie -\nSumbrul suferinței dans.\n\nNemișcat dansam, și-n mine\nEa-n același trup dansa,\nSe sorbea în lungi dulbine\nOri în trâmbe se-azvârlea;\nEra rupere barbară\nDinăuntru în afară\nIzbucniri de fum și sori -\nȘi-n tenebrele cețoase\nCred că fața-mi lepădase\nLinii, curbe și culori.\n\nRespirând sonor furtuna,\nMarea-și iese din veșmânt,\nȘi nebună bate-ntruna\nCu talazuri cerul frânt,\nPeste lume se agită\nNeagră, deznădăjduită,\nVocile-i în zări răspund.\nCere, cheamă cu putere,\nÎngrozind astfel, cum cere,\nCu durerea-i fără fund.\n\n- Tu, neliniște, flămândo,\nMarea pentru ce-ai lovit\nȘi cu mine-asemănând-o\nO lucrezi necontenit\nÎntr-o hulă care geme\nȘi-i smulgi rugi și-i storci blesteme\nÎn învălmășirea rea?\nForță câtă ai, cumplito?\nCum de nu ți-ai istovit-o\nOri în mine, ori în ea?\n. . . . . . . . . . . .\nLiniște până departe;\nVântu-n zori amorțise.\nNumai semn că-n fund mai arde,\nHula de la fund trimise\nCrețuri galeșe și lente\nCu smereli aparente,\nPlăci și suluri de mercur.\nSoarele creștea din pete\nȘi vin valuri violete\nPeste pacea dimprejur.\nCineva-mi spunea: \"În lume\nEchilibru-i neclintit -\nFericite-aceste spume\nÎmpăcate-n infinit,\nFericiți și noi, în timp\nÎnecați și-n Olimp -\nSufletul limpede, cugetul clar...\nMarea respiră precum ar dormi\nCalmă, puternică-n zorii de zi...\nEt quelle paix semble se concevoir\"\n\nȘi ce pace pare a se zămisli!\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nAm iubit...\n\n\n\nAm iubit de când mă știu\nCerul verii, străveziu,\nDespletitele răchite,\nCurcubeiele pe stânci\nOri pădurile adânci\nSub ger alb încremenite.\nMi-a fost drag pe bărăgane\nSă văd fetele morgane\nOri pe crestele din munte\nJoc de trăsnete rotunde,\nScurgerea cocorilor,\nPacea înălțimilor,\nSemeția pinilor\nPlini de scama norilor.\n\nAm iubit iubirea pură,\nFloare roșie pe gură\nȘi în inimă arsură,\nÎn priviri zăpezi candide\nȘi-n piept voci necontenite.\n\nM-a înfiorat ades\nTot ce gândurile țes:\nPe al filelor polei\nDansuri repezi, legănate,\nDe pe arcuri înstrunate,\nSăgetarea de idei...\n\nToată-această măreție\nNe-a fost dată din vecie...\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nFior\n\n\n\nPoate-am visat ceva rău și-am uitat,\nPoate-i doar pentru că vișinii s-au înflorat,\nPoate-i doar vântul ce limpede sună,\nOri pentru că au mușcat astă noapte din lună\nVârcolacii, ori stele prea multe pe față\nMi-au picurat o otravă de gheață,\nOri poate e dimineață.\n\nCine ești, ori ce ești,\nAbur ori duh străveziu de povești,\nCare-ai pătruns și îmi macini mereu\nTrupul și sufletul meu?\n\nPrivesc în oglindă - același mi-i chipul\nȘi buzele groase tăiate ca-n lemn.\nPe pavăza frunții văd bine că nimeni\nN-a scris, încă nu, nici un semn.\n\nDar vorbele-mi murmură: sună-ne,-ncearcă-ne,\nSufletu-și pâlpâie albe chemări,\nOchii îmi ard rotunjiți peste cearcăne,\nInima-și bate ecoul de zări.\n\nCine ești, ori ce ești,\nAbur ori duh coborât din povești,\nUndă prelinsă să mă învenine,\nStea fulgerată în mine?\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nDor\n\n\n\nPentru ce-am plecat,\nUnde mă îndrept?\nS-au întunecat\nSensurile-n piept,\nDar o flacără\nMă cheamă acolo\nSub straturi de nea\nȘi vreau să treacă\nLiniștea mea.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nAm uitat\n\n\n\nAm uitat să fiu deștept\nPentru-o zi ori pentru-o viață\nCât înmărmurit aștept,\nAlbe, brațele-ți de gheață.\n\nNu mai cuget, cred, mereu:\nStrâns în mine ca-ntr-un templu,\nÎnsă demn în miezul meu,\nCu zgârcenie contemplu.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nMorarul\n\n\n\nMelodiile, cupele pline,\nOrele zilei, ritmate-n poeme\nM-au gonit și pe mine\nPentru o vreme.\n\nAm găsit moara deschisă în sat,\nAdică la marginea satului, scundă,\nMoara cu glas răgușit și cântat\nÎn scrâșnet de piatră și plânset de undă.\n\nPlutea înăuntru o spuză amară\nȘi-afară, la geam, luceau dulce caisele.\nMulți oameni își mai macină-n moară\nGrâul și visele!\n\nMorarul era un bătrân filosof,\nȘtia ce-i în țară și ce-i mai departe,\nÎn Lună sau Marte,\nȘi nu cugeta la moarte.\n\nDar moara deschisă în sat,\nAdică la marginea satului, scundă,\nAre un glas răgușit și cântat\nÎn scrâșnet de piatră și plânset de undă.\n\nMorarul și el cântă, plânge aproape\nUn rai pitoresc ori aproape-un prăpăd.\nPrivirile-i duse prin geam ori prin ape\nNu știu ce văd ori nu văd.\n\nCântă, morarule, plângi!\nEu îmi plâng până și-un vis ce se leagă,\nPână și-un dor! Tu să plângi, să te frângi\nPentru viața-ți întreagă.\n\nCăci aș cere prea mulți să mai fie\nOri nu!\nRoși de iubire, asemenea mie.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nOdă soarelui\n\n\n\nTe naști din plasma zării cu limpezimi de-albuș,\nNe dai în semicicluri lumina ta prin rază -\nMă entuziasmează sublimul tău urcuș,\nCăderea ta în hăuri adânc mă întristează.\n\nCând urci, adapi pământul cu sângele-ți ceresc,\nUcizi fără de milă bacterii ucigașe.\n\nDar când cobori sub zare, piticii se fălesc\nCu umbre pieritoare, dar mari, dar uriașe.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nSunt douăzeci de ani...\n\n\n\nSunt douăzeci de ani și încă unul...\nN-aș vrea nici unul să i-l dau minciunii.\nSă zboare toți spre zare cum colunul\nCare apoi se-ntoarce în pântecul genunii.\n\nDar toate astea-s fleacuri: mai presus\nEu știu un lucru care-i ținta vieții:\nSă ții un steag, destoinic, cât mai sus.\nE steagul roșu-al meu și-al dimineții.\n\nE steagul cui? Eu cred că e al meu,\nOri poate-al lumii, izbutind să doară,\nCând din infernul inimii, mereu,\nÎnsângerat mi-l flutur în afară.\n\nIar seara, când se lasă cu răcoare,\nȘi cerul se întunecă-n frumos\nÎnsângerat și vast mai ard în zare\nÎnmiresmând în chip de chiparos.\n\n\n\n\n\n\n"
    },
    {
        "Text": "\n\nNicolae Labiș\n\n\n\n\nSunt spiritul adâncurilor\n\n\n\nEu sunt spiritul adâncurilor,\nTrăiesc în altă lume decât voi,\nÎn lumea alcoolurilor tari,\nAcolo unde numai frunzele\nAmăgitoarei neputinți sunt veștede.\nDin când în când\nMă urc în lumea voastră\nÎn nopți grozav de liniștite și senine,\nȘi-atunci aprind mari focuri\nȘi zămislesc comori\nUimindu-vă pe cei ce mă-nțelegeți.\nApoi cobor din nou prin hrube trudnice\nÎn apa luminoasă, minunată.\nSunt spiritul adâncurilor,\nTrăiesc în altă lume decât voi.\n\n\n\n\n\n\n"
    }
]