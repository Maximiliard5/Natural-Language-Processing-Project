[
    {
        "Text": "\n\nLucian Blaga\n\n\n\n\nEu nu strivesc corola de minuni a lumii\n\n\n\nEu nu strivesc corola de minuni a lumii\nși nu ucid\ncu  mintea tainele, ce le-ntâlnesc\nîn calea mea\nîn flori, în ochi, pe buze ori morminte.\nLumina altora\nsugrumă vraja nepătrunsului ascuns\nîn adâncimi de întuneric,\ndar eu,\neu cu lumina mea sporesc a lumii taină -\nși-ntocmai cum cu razele ei albe luna\nnu micșorează, ci tremurătoare\nmărește și mai tare taina nopții,\nașa îmbogățesc și eu întunecata zare\ncu largi fiori de sfânt mister\nși tot ce-i neînțeles\nse schimbă-n neînțelesuri și mai mari\nsub ochii mei-\ncăci eu iubesc\nși flori și ochi și buze și morminte.\n\n(1919)\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLumina\n\n\n\nLumina ce-o simt \nnăvălindu-mi în piept când te vad, \noare nu e un strop din lumina \ncreată în ziua dintâi,\ndin lumina aceea-nsetată adânc de viață?\n\nNimicul zăcea-n agonie \ncând singur plutea-ntuneric și dat-a \nun semn Nepătrunsul: \n\"Să fie lumină!\"\n\nO mare \nși-un vifor nebun de lumină \nfacutu-s-a-n clipa:\no sete era de pacate, de-aventuri, de doruri, de patimi,\no sete de lume și soare.\n\nDar unde-a pierit orbitoarea \nlumină de-atunci - cine știe?\n\nLumina ce-o simt năvălindu-mi \nîn piept când te vad - minunato,\ne poate ca ultimul strop \ndin lumina creată în ziua dintâi.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nVreau să joc!\n\n\n\nO, vreau să joc, cum niciodată n-am jucat!\nSă nu se simtă Dumnezeu\nîn mine\nun rob în temniță - încătușat.\nPământule, dă-mi aripi:\nsăgeată vreau să fiu, să spintec\nnemărginirea,\nsă nu mai văd în preajmă decât cer,\ndeasupra cer,\nși cer sub mine -\nși-aprins în valuri de lumină\nsă joc\nstrăfulgerat de-avânturi nemaipomenite\nca să răsufle liber Dumnezeu în mine,\nsă nu cârtească:\n\"Sunt rob în temniță!\"\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nPământul\n\n\n\nPe spate ne-am întins în iarbă: tu și eu.\nVăzduh topit ca ceara-n arșița de soare\ncurgea de-a lungul peste miriști ca un râu.\nTăcere apăsătoare stăpânea pământul\nși-o întrebare mi-a căzut în suflet până-n fund.\n\nN-avea să-mi spună\nnimic pământul? Tot pământu-acesta\nneindurător de larg și-ucigător de mut,\nnimic?\n\nCa să-l aud mai bine mi-am lipit\nde glii urechea - indoielnic și supus -\nși pe sub glii ți-am auzit\na inimei bătaie zgomotoasă.\n\nPământul răspundea.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nGorunul\n\n\n\nÎn limpezi depărtări aud din pieptul unui turn\ncum bate ca o inimă un clopot\nși-n zvonuri dulci\nîmi pare\ncă stropi de liniște îmi curg prin vine, nu de sânge.\n\nGorunule din margine de codru,\nde ce mă-nvinge\ncu aripi moi atâta pace\ncând zac în umbra ta\nși mă dezmierzi cu frunza-ți jucăușă?\n\nO, cine știe? - Poate că\ndin trunchiul tău îmi vor ciopli\nnu peste mult sicriul,\nși liniștea\nce voi gusta-o între scândurile lui\no simt pesemne de acum:\no simt cum frunza ta mi-o picură în suflet -\nși mut\nascult cum crește-n trupul tău sicriul,\nsicriul meu,\ncu fiecare clipă care trece,\ngorunule din margine de codru.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nMugurii\n\n\n\nUn vânt de seară\naprins sărută cerul la apus\nși-i scoate ruji de sânge pe obraji.\nTrântit în iarbă rup cu dinții-\ngândind aiurea-mugurii\nunui vlastar primavăratic.\n\nÎmi zic: \"Din muguri\namari înfloresc potire grele de nectar\"\nși cald din temelii tresar\nde-amarul tinerelor mele patimi.\n\n(1919)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nDin părul tău\n\n\n\nÎnțelepciunea unui mag mi-a povestit odată\nde-un val prin care nu putem străbate cu privirea,\npăienjeniș ce-ascunde pretutindeni firea,\nde nu vedem nimic din ce-i aievea.\n\nȘi-acum, când tu-mi îneci obrajii, ochii \nîn părul tău,\neu, amețit de valurile-i negre și bogate\nvisez \nca valul ce preface-n mister\ntot largul lumii e urzit \ndin părul tău -\nși strig, \nși strig, \nși-ntâia oară simt \nîntreaga vrajă ce-a cuprins-o magul în povestea lui.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLa mare\n\n\n\nVițe roșii,\nvițe verzi sugrumă casele-n lăstări sălbatici\nși vânjoși-asemenea unor plopi ce-și\nstrânâg în brațe prada.\nSoarele în răsărit-de sânge-și spală-n mare\nlancile, cu care a ucis în goană noaptea ca pe-o fiară.\nEu\nstau pe țărm și-sufletul mi-e dus de-acasa.\nS-a pierdut pe-o cărăruire-n nesfârșit și nu-și gasește\ndrumul înapoi.\n\n(1919)\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nNoi și pământul\n\n\n\nAtâtea stele cad în noaptea asta.\nDemonul nopții ține parcă-n mâni pământul\nși suflă peste-o iască\nnăprasnic să-l aprindă.\nÎn noaptea asta-n care cad\natâtea stele, tânărul său trup\nde vrăjitoare-mi arde-n brațe\nca-n flăcările unui rug.\nNebun,\nca niște limbi de foc eu brațele-mi întind,\nca să-ți topesc zăpada umerilor goi,\nși ca să-ți sorb, flămând să-ți mistui\nputerea, sângele, mândria, primăvara, totul.\nÎn zori când ziua va aprinde noaptea,\nCând scrumul nopții o să piara dus\nde-un vânt spre-apus,\nîn zori de zi aș vrea să fim și noi\ncenușa,\nnoi și - pământul.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLiniste\n\n\n\nAtâta liniște-i în jur de-mi pare că aud\ncum se izbesc de geamuri razele de lună.\n\nÎn piept\nmi s-a trezit un glas străin\nși-un cântec cânta-n mine-un dor\nce nu-i al meu.\n\nSe spune că strămoșii cari au murit fără de vreme,\ncu sânge tânăr înca-n vine,\ncu patimi mari în sânge,\ncu soare viu în patimi,\nvin,\nvin sa-și trăiasca mai departe\nîn noi\nviața netrăita.\n\nAtâta liniște-i în jur de-mi pare că aud\ncum se izbesc de geamuri razele de lună.\n\nO, cine știe - suflete,-n ce piept îți vei cânta\nși tu odată peste veacuri\npe coarde dulci de liniște,\npe harfă de-ntuneric - dorul sugrumat\nși frânta bucurie de viață? Cine știe? \nCine știe?\n\n(1919)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nFrumoase mâni\n\n\n\nPresimt:\nfrumoase mâni, cum îmi cuprindeți astăzi cu\ncăldura voastră capul plin de visuri,\nașa îmi veți ținea odată\nși urna cu cenușa mea.\n\nVisez:\nfrumoase mâni, când buze calde îmi vor sufla\nîn vânt cenușa,\nce-o s-o țineți în palmi ca-ntr-un potâr,\nveți fi ca niște flori,\ndin care boarea-mprăștie - polenul.\n\nȘi plâng:\nveți fi așa de tinere atunci, frumoase mâni.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nNu-mi presimți?\n\n\n\nNu-mi presimți tu nebunia când auzi\ncum murmură viața-n mine\nca un izvor\nnăvalnic într-o peșteră răsunătoare?\n\nNu-mi presimți văpaia când în brațe\nîmi tremuri ca un picur\nde roua-îmbrățișat\nde raze de lumină?\n\nNu-mi presimți iubirea când privesc\ncu patima-n prăpastia din tine\nși-ți zic:\nO, niciodata n-am vazut pe Dumnezeu\nmai mare!?\n\n(1919)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLumina raiului\n\n\n\nSpre soare râd!\nEu nu-mi am inima în cap,\nnici creieri n-am în inimă.\nSunt beat de lume și-s pagân!\nDar oare ar rodi-n ogorul meu\natâta râs făr'de căldura raului?\nȘi-ar înflori pe buza ta atâta vrajă,\nde n-ai fi frământată, \nSfânto,\nde voluptatea-ascunsă a păcatului?\nCa un eretic stau pe gânduri și mă-ntreb:\nDe unde-și are raiul -\nlumina? - Știu: Îl luminează iadul\ncu flăcările lui!\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nTrei fețe\n\n\n\nCopilul râde:\n\"Înțelepciunea și iubirea mea e jocul!\"\nTânărul cântă:\n\"Jocul și-nțelepciunea mea-i iubirea!\"\nBătrânul tace:\n\"Iubirea și jocul meu e-nțelepciunea!\"\n\n(1919)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nMartie\n\n\n\nDin caier încălcit de nouri\ntoarce vântul\nfire lungi de ploaie.\nFlusturatici fulgi de nea\ns-ar așeza-n noroi,\ndar cum li-e silă -\nse ridică iar\nși zboară sa-și găsească\ncuib de ramuri.\nVânt și-i frig -\niar mugurii\nprea lacomi de lumină\niși zgulesc acum\nurechile în guler.\n\n(1919)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nEva\n\n\n\nCând șarpele intinse Evei mărul, îi vorbi\nc-un glas ce răsună\nde printre frunze ca un clopot de argint.\nDar s-a întâmplat că-i mai șopti apoi\nși ceva la ureche\nîncet, nespus de încet,\nceva ce nu se spune în scripturi.\n\nNici Dumnezeu n-a auzit ce i-a șoptit anume\ncu toate că asculta și el.\nȘi Eva n-a voit să-i spuna nici lui Adam.\nDe-atunci femeia ascunde sub pleoape o taină\nși-și miscă geana parca-ar zice\ncă ea știe ceva,\nce noi nu știm,\nce nimenea nu știe,\nnici Dumnezeu chiar.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nIzvorul nopții\n\n\n\nFrumoaso,\nți-s ochii-așa de negri încât seara\ncând stau culcat cu capu-n poala ta\nîmi pare\ncă ochii tăi, adânci, sunt izvorul\ndin care tainic curge noaptea peste văi\nși peste munți și peste seșuri\nacoperind pământul\nc-o mare de-ntuneric.\nAșa-s de negri ochii tăi,\nlumina mea.\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nGhimpii\n\n\n\nEram copil. Mi-aduc aminte, culegeam\nodată trandafiri sălbatici.\nAveau atâția ghimpi,\ndar n-am vrut să-i rup.\ncredeam că-s muguri-\nși-au să înflorească.\n\nTe-am întâlnit apoi pe tine.\nO, câți ghimpi, câți ghimpi aveai!\ndar n-am voit să te despoi -\ncredeam c-o să-nflorească.\n\nAzi toate astea-mi trec \npe dinainte și zâmbesc.\nZâmbesc și hoinăresc prin văi\nZburdalnic în bătaia vântului.\nEram copil.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nStalactita\n\n\n\nTăcerea mi-este duhul -\nși-ncremenit cum stau și pașnic\nca un ascet de piatră,\nîmi pare\ncă sunt o stalactită într-o grotă uriașă,\nîn care cerul este bolta.\nLin,\nlin,\nlin - picuri de lumină\nși stropi de pace - cad necontenit\ndin cer\nși împietresc - în mine.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nDorul\n\n\n\nSețos iți beau mirasma și-ți cuprind obrajii\ncu palmele-amândouă, cum cuprinzi\nîn suflet o minune.\nNe arde-apropierea, ochi în ochi cum stăm.\nȘi totuși tu-mi șoptești: \"Mi-așa de dor de tine!\"\nAșa de tainic tu mi-o spui și dornic, parc-aș fi\npribeag pe-un alt pământ.\n\nFemeie,\nce mare porți în inimă și cine ești?\nMai cântă-mi înc-o dată dorul tău,\nsă te ascult\nși clipele să-mi pară niște muguri plini,\ndin care înfloresc aievea - veșnicii.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nVei plânge mult ori vei zâmbi?\n\n\n\nEu \nnu mă căiesc,\nc-am adunat în suflet și noroi-\ndar mă gândesc la tine.\nCu gheare de lumină\no dimineață-ți va ucide-odată visul,\ncă sufletul mi-așa curat,\ncum gândul tău il vrea,\ncum inima iubirii tale-l crede.\nVei plânge mult atunci ori vei ierta?\nVei plânge mult ori vei zâmbi\nde razele acelei dimineți,\nîn care eu ți-oi zice fără umbră de căință:\n\"Nu știi, ca numa-n lacuri cu noroi în fund cresc nuferi?\"\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nMelancolie\n\n\n\nUn vânt răzleț își șterge lacrimile reci pe geamuri.\nPlouă.\nTristeți nedeslușite-mi vin, dar toată durerea,\nce-o simt n-o simt în mine,\nîn inimă,\nîn piept,\nci-n picurii de ploaie care curg.\nȘi altoită pe ființa mea imensa lume\ncu toamna și cu seara ei\nmă doare ca o rană.\nSpre munți trec nori cu ugerele pline.\nȘi plouă.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nStelelor\n\n\n\nC-o mare de îndemnuri și de oarbe năzuinți\nîn mine\nmă-nchin luminii voastre, stelelor\nși flăcări de-adorare\nîmi ard în ochi, ca-n niște candele de jertfă.\nFiori ce vin din țara voastră îmi sărută\ncu buze reci de gheață trupul.\nși-nmărmurit vă-ntreb:\nspre care lumi vă duceți și spre ce abisuri?\nPribeag cum sunt,\nmă simt azi cel mai singuratic suflet,\nși străbătut de-avânt alerg, dar nu știu - unde.\nUn singur rând mi-e rază și putere:\no, stelelor nici voi n-aveți\nîn drumul vostru nici o țintă,\ndar poate tocmai de aceea cuceriți nemărginirea.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nPan\n\n\n\nAcoperit de frunze veștede pe-o stânca zace Pan.\nE orb și e batrân.\nPleoapele-i sunt cremene,\nzadarnic cearc-a mai clipi,\ncăci ochii-i s-au închis - ca melcii - peste iarnă.\nStropi calzi de rouă-i cad pe buze:\nunu,\ndoi,\ntrei.\nNatura își adapă zeul.\n\nAh, Pan!\nÎl văd cum își întinde mâna, prinde-un ram\nși-i pipăie\ncu mângâieri ușoare mugurii.\n\nUn miel s-apropie printre tufișuri.\nOrbul îl aude și zâmbește,\ncăci n-are Pan mai mare bucurie\ndecât de-a prinde-n palme-ncetișor capșorul mieilor\nși de-a le căuta cornițele sub năstureii moi de lână.\n\nTăcere.\n\nÎn juru-i peșterile cască somnoroase\nși i se mută-acum și lui căscatul.\nSe-ntinde și își zice:\n\"Picurii de roua-s mari și calzi,\ncornițele mijesc,\niar mugurii sunt plini.\n\nSă fie primăvară?\"\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nAmurg de toamnă\n\n\n\nDin vârf de munți amurgul suflă\ncu buze roșii\nîn spuza unor nori\nși-atâta\njăraticul ascuns\nsub valul lor subțire de cenușă.\n\nO rază\nce vine goană din apus\nși-adună aripile și se lasă tremurând\npe-o frunză:\ndar prea e grea povara -\nși frunza cade.\n\nO, sufletul!\nSă mi-l ascund mai bine-n piept\nși mai adânc,\nsă nu-l ajungă nici o rază de lumină:\ns-ar prăbuși.\n\nE toamnă.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nVeniți după mine, tovarăși!\n\n\n\nVeniți lângă mine, tovarăși! E toamnă,\nse coace\npelinul în boabe de struguri\nși-n gușe de viperi veninul.\n\nC-un chiot vreau astăzi să-nchin\nîn cinstea sălbaticei mele minuni, care pleacă\nlăsându-mă singur,\ncu plânsul,\ncu voi,\nși cu toamna.\n\nVeniți mai aproape! - Și cel care are\nurechi de-auzit să audă:\ndurerile nu sunt adânci decât atuncea când râd.\nSă râdă deci astăzi în mine\namarul\nși-n hohote mari să-și arunce pocalul în nori!\n\nVeniți lângă mine, tovarăși, să bem!\nHa, ha! Ce licărește-așa straniu pe cer?\nE cornul de lună?\nNu, nu! E un ciob dintr-o cupă de aur,\nce-am spart-o de boltă\ncu brațul de fier.\n\nSunt beat și as vrea să dărâm tot ce-i vis,\nce e templu și-altar!\nVeniți lângă mine, tovarăși! Că mâne-o să mor,\n \ndar vă las moștenire\nsuperbul meu craniu, din care să beți\npelin\ncând vi-e dor de viață,\nși-otravă\ncând vreți să-mi urmați! - Veniți după mine, tovarăși!\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nVară\n\n\n\nLa orizont-departe-fulgere fără glas\nzvâcnesc din când în cand\nca niște lungi picioare de păianjen-smulse\ndin trupul care le purta.\n\nDogoare.\n\nPământu-ntreg e numai lan de grâu\nși cantec de lăcuste.\n\nÎn soare spicele își âin la sân grăunțele\nca niște prunci ce sug.\nIar timpul își întinde leneș clipele\nși ațipește între flori de mac.\nLa ureche-i țârâie un greier.\n\n(1920)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎn lan\n\n\n\nDe prea mult aur crapș boabele de grâu.\nIci-colo stropi de mac\nși-n lan\no fată\ncu gene lungi ca spicele de orz.\nEa strânge cu privirea snopii de senin al cerului\nși cântă.\n\nEu zac în umbra unor maci,\nfără dorinți, fără mustrări, fără căinți\nși fără-ndemnuri, numai trup\nși numai lut.\nEa cântă\nși eu ascult.\nPe buzele ei calde mi se naște sufletul.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nDați-mi un trup, voi munților\n\n\n\nNumai pe tine te am, trecătorul meu trup,\nși totuși\nflori albe și roșii eu nu-ți pun pe frunte și-n plete,\ncăci lutul tău slab\nmi-e prea strâmt pentru strașnicul suflet\nce-l port.\n\nDați-mi un trup,\nvoi munților,\nmărilor,\ndați-mi alt trup să-mi descarc nebunia\nîn plin!\nPământule larg, fii trunchiul meu,\nfii pieptul acestei năprasnice inimi,\nprefă-te-n lăcașul furtunilor cari mă strivesc,\nfii amfora eului meu îndărătnic!\nPrin cosmos\nauzi-s-ar atuncea măreții mei pași\nși-aș apare năvalnic și liber\ncum sunt,\npământule sfânt.\n\nCând as iubi,\nmi-aș întinde spre cer toate mările\nca niște vânjoase, sălbatice brațe fierbinți,\nspre cer,\nsă-l cuprind,\nmijlocul să-i frâng,\nsă-i sărut sclipitoarele stele.\n \nCând aș urî,\naș zdrobi sub picioarele mele de stâncă\nbieți sori\ncălători\nși poate-aș zâmbi.\n\nDar numai pe tine te am, trecătorul meu trup.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nFlori de mac\n\n\n\nÎn frunza de cucută amară\nîmi fluier bucuriile-și-o neînțeleasă teamă\nde moarte mă pătrunde,\ncum vă privesc pe malul mării de secară,\nflori de mac.\n\nAș vrea să vă cuprind,\ncă, nu știu cum, petalele ce le purtați\nîmi par urzite\ndin spuma roșie\na unui cald și-nflăcărat amurg de vară.\n\nAș vrea să vă culeg în brațe\nfeciorelnicul avant,\ndar vi-e atât de fragedă podoabă,\ncă nu-ndrăznesc,\no, nici la pieptul gândurilor mele să vă strâng.\n\nȘi-as vrea să vă strivesc,\ncă sunteți roșii, roșii\ncum nu au putut să fie pe pământ\ndecât aprinșii, mari stropi de sânge ce-au căzut\npe stânci\nși pe nisip în Ghetsemani de pe fruntea lui Isus,\ncând s-a-ngrozit de\nmoarte.\n\n(1921)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nTămâie și fulgi\n\n\n\nLumini scăpate din cuptor se zbat între pereți.\nȘi trupul moale ca de în curat\nși părul ți l-ai uns peste-o cadelniță-n tămâie,\nfir de fir,\nca să miroși la fel c-un patrafir.\n\nPrin sat trec sanii grele de tăceri.\nCu genele ghicesc poteca sărutărilor de ieri.\n\nFulgi moi și grași îmi troienesc\nîn pace lumea ca de scrum,\nși fulgi de-aramă azvârliți din cer\npar clopoțeii atârnați\nde gâtul pașilor de cai pe drum.\n\nCiobanii întârziați pe uliți simt\nca cei cari s-au culcat\nau clipe de tămâie și de in\ncurat.\n\nCurat.\n\n(1921)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nStrigat în pustie\n\n\n\nCu chiotele-ți de lumina\nși cu-adâncul ochilor de mare,\ncu urmele în lut ce ți le lasă\nnenumăratele fecioare\ncutremurate-n clipa asta\nde-un dor\npe minunatul tau pământ,\nte chem:\nvino, Lume,\nvin'.\nAdie-mi în urechile ganguritul de izvoare,\nla cari în miez de noapte\nnevăzuti de nimeni strugurii\ndesprinși de vițe ți s-adună\nsă-și umple boabele de must,\nși-apoi-cu dărnicia ta de moarte\nvino,\nLume,\nvin'.\nȘi răcoreste-mi\nfruntea-nfierbântată\nca nisipul dogorat\npe care calcă-ncet, încet\nprin pustie un profet.\n\n(1921)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nMoartea lui Pan\n\n\n\nI\nPan câtre nimfă\n\nCu strai de broască-n păr răsai din papură,\no undă\nvrea să te cuprindă și nisipuri prind să fiarbă.\nCa dintr-o nevăzută amforă rotundă\nîți verși mlădie trupul gol în iarbă.\n\nȘi vâna de la tâmple îmi zvâcnește\nca gușa unei leneșe șopârle\nce se prăjește-n soare,\nmișcarea ta mi-adie murmur de izvoare.\n\nCa pânea caldă eu te-aș frânge,\nmișcarea ta mi-azvârle clipe dulci în sânge.\n\nNisipuri prind să fiarbă.\n\nVară,\nsoare,\niarbă!\n \nII\nZeul așteaptă\n\nPrin miriște se joacă\nșoareci și viței,\niar vițele de vie\nțin în palme\nbrotăcei.\nC-o păpădie\nîntre buze\no aștept\nsă vie.\nNu vreau decât\nsă-mi port curate\ndegetele răsfirate\nprin părul ei,\nprin părul ei\nși-apoi prin nori\ns-adun din ei\nca dintr-un caier\nfulgerele-așa cum toamna\nstrângi din aer\nfunigei.\n \nIII\nUmbra\n\nPan rupe faguri\nîn umbra unor nuci.\n\nE trist:\nse înmulțesc prin codri mânăstirile,\nși-l supără sclipirea unei cruci.\n\nZboară-n jurul lui lăstunii\nși foile de ulm\nrăstălmăcesc o toacă.\nSubt clopot de vecerne Pan e trist.\nPe-o cărăruie trece umbra\nde culoarea lunii\na lui Crist.\n \nIV\nPan cântă\n\nSunt singur și sunt plin de scai.\nAm stăpânit cândva un cer de stele\nși lumilor\neu le cântam din nai.\nNimicul își încoardă struna.\nAzi nu străbate-n grota mea\nnici un străin,\ndoar salamandrele pestrite vin\nși câteodată:\n\nLuna.\n \nV\nPăianjenul\n\nGonit de crucile sădite pe cărări\nPan\ns-ascunse într-o peșteră.\nRazele fără de-astâmpăr se-mbulzeau\nși se-mpingeau cu coatele s-ajungă pân’ la el.\nTovarăși nu avea,\ndoar un păianjen singurel.\nIscoditor, micuțul își țesuse mreaja de mătase\nîn urechea lui.\nȘi Pan din fire bun\nprindea țânțari celui din urmă prieten ce-i rămase.\n\nTreceau în goană toamne cu căderi de stele.\n\nOdată zeul își cioplea\nun fluier din nuia de soc.\nPiticul dobitoc\ni se plimba pe mână.\nȘi-n scăpărări de putregai\nPan descoperi mirat\ncă prietenul avea pe spate-o cruce.\nBătrânul zeu încremeni fără de grai\nîn noaptea cu căderi de stele\nși tresări îndurerat,\npăianjenul s-a-ncreștinat.\n \nA treia zi și-a-nchis coșciugul ochilor de foc.\nEra acoperit cu promoroacă\nși-amurgul cobora din sunetul de toacă.\nNeisprăvit rămase fluierul de soc.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCătre cititori\n\n\n\nAici e casa mea. Dincolo soarele și grădină cu stupi.\nVoi treceți pe drum, vă uitați printre gratii de poartă\nși așteptați să vorbesc. - De unde să-ncep?\nCredeți-mă, credeți-mă,\ndespre orișice poți să vorbești cât vrei:\ndespre soartă și despre șarpele binelui,\ndespre arhanghelii cari ară cu plugul\ngradinile omului,\ndespre cerul spre care creștem,\ndespre ură și cădere, tristețe și răstigniri\nși înainte de toate despre marea trecere.\nDar cuvintele sunt lacrimile celor ce ar fi voit\nașa de mult să plânga și n-au putut.\nAmare foarte sunt toate cuvintele,\nde-aceea - lăsați-mă\nsă umblu mut printre voi,\nsă vă ies în cale cu ochii închiși.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nPsalm\n\n\n\nO durere totdeauna mi-a fost singurătatea ta ascunsă,\nDumnezeule, dar ce era să fac?\nCând eram copil mă jucam cu tine\nși-n închipuire te desfăceam cum desfaci o jucărie.\nApoi sălbăticia mi-a crescut,\ncântările mi-au pierit,\nși fără să-mi fi fost vreodată aproape\nte-am pierdut pentru totdeauna\nîn țărână, în foc, în văzduh și pe ape.\n\nÎntre răsăritul de soare și-apusul de soare\nsunt numai țină și rană.\nÎn cer te-ai închis ca-ntr-un coșciug.\nO, de n-ai fi mai înrudit cu moartea\ndecât cu viața,\nmi-ai vorbi. De-acolo unde ești,\ndin pământ ori din poveste mi-ai vorbi.\n\nÎn spinii de-aci, arată-te, Doamne,\nsă știu ce-aștepți de la mine.\nSă prind din văzduh sulița veninoasă\ndin adânc azvârlită de altul să te rănească subt aripi?\nOri nu dorești nimic?\nEști muta, neclintita identitate\n(rotunjit în sine a este a),\nnu ceri nimic. Nici măcar rugăciunea mea.\n \nIată, stelele intră în lume\ndeodată cu întrebătoarele mele tristeți.\nIată, e noapte fără ferestre-n afară.\nDumnezeule, de-acum ce mă fac?\nÎn mijlocul tău mă dezbrac. Mă dezbrac de trup\nca de-o haină pe care-o lași în drum.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎn marea trecere\n\n\n\nSoarele-n zenit ține cântarul zilei.\nCerul se dăruiește apelor de jos.\nCu ochi cuminți dobitoace în trecere\nîși privesc fără de spaimă umbra în albii.\nFrunzare se boltesc adânci\npeste o-ntreagă poveste.\n\nNimic nu vrea să fie altfel decât este.\nNumai sângele meu strigă prin păduri\ndupă îndepărtata-i copilărie,\nca un cerb bătrân\ndupă ciuta lui pierdută în moarte.\n\nPoate a pierit subt stânci.\nPoate s-a cufundat în pământ.\nÎn zadar i-aștept veștile,\nnumai peșteri răsună,\npâraie se cer în adânc.\n\nSânge fără răspuns,\no, de-ar fi liniște, cât de bine s-ar auzi\nciuta călcând prin moarte.\n\nTot mai departe sovăi pe drum -\nși, ca un ucigaș ce-astupă cu năframă\no gură învinsă,\nînchid cu pumnul toate izvoarele,\npentru totdeauna să tacă,\nsă tacă.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nPluguri\n\n\n\nPrietene crescut la oraș\nfără milă, ca florile în fereastră,\nprietene care încă niciodată n-ai vazut\ncâmp și soare jucând subt peri înfloriți,\nvreau să te iau de mână,\nvino să-ți arăt brazdele veacului.\n\nPe dealuri, unde te-ntorci,\ncu ciocuri înfipte-n ogor sănătos,\nsunt pluguri, pluguri, nenumarate pluguri:\nmari păseri negre\nce-au coborât din cer pe pământ.\nCa să nu le sperii -\ntrebuie să te apropii de ele cântând.\n\nVino-încet.\n\n(1922)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCălugărul bătrân îmi șoptește din prag\n\n\n\nTinere care mergi prin iarba schițului meu,\nmai este mult pân-apune soarele?\n\nVreau să-mi dau sufletul\ndeodata cu șerpii striviți în zori\nde ciomegele ciobanilor.\nNu m-am zvârcolit și eu în pulbere ca ei?\nNu m-am sfredelit și eu în soare ca ei?\n\nViața mea a fost tot ce vrei,\ncâteodată fiara,\ncâteodată floare,\ncâteodată clopot-ce se certa cu cerul.\n\nAzi tac aici, și golul mormântului\nîmi sună în urechi ca o talangă de lut.\nAțtept în prag răcoarea sfârșitului.\nMai este mult? Vino, tinere,\nia țărâna în pumn\nși mi-o presară pe cap în loc de apă și vin.\nBotează-mă cu pământ.\n\nUmbra lumii îmi trece peste inima.\n\n(1922)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nBunătate toamna\n\n\n\nPomi suferind de gălbinare ne ies în drum.\nO minune e câteodată boala.\nPătrunse de duh,\nfetele-și lungesc ceara,\ndar nimeni nu mai caută vindecare.\n\nToamna surâzi îngăduitor pe toate cărările.\nToamna toți oamenii încap laolaltă.\nIar noi cei altădat-atât de răi\nazi suntem buni, parcă am trece fără viață\nprin aurore subpământești.\n\nPorțile pământului s-au deschis.\nDați-vă mânile pentru sfârșit:\nîngeri au cântat toată noaptea,\nprin păduri au cântat toată noaptea\ncă bunătatea e moartă.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nDin cer a venit un cântec de lebădă\n\n\n\nDin cer a venit un cântec de lebădă.\nÎl aud fecioarele ce umblă cu frumuseți desculțe\npeste muguri. Și pretutindeni îl aud eu și tu.\n\nCălugării și-au închis rugăciunile\nîn pivnițele pământului. Toate-au încetat\nmurind sub zăvor.\n\nSângeram din mâni, din cuget și din ochi.\nÎn zadar mai cauți în ce-ai vrea să crezi.\nȚărâna e plină de zumzetul tainelor,\ndar prea e aproape de călcâie\nși prea e departe de frunte.\nAm privit, am umblat, și iată cânt:\ncui să mă-nchin, la ce să mă-nchin?\n\nCineva a-nveninat fântânile omului.\nFără să știu mi-am muiat și eu mânile\nîn apele lor. Și-acuma strig:\nO, nu mai sunt vrednic\nSă trăiesc printre pomi și printre pietre.\nLucruri mici,\nlucruri mari,\nlucruri sălbatice - omorâți-mi inima!\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nSufletul satului\n\n\n\nCopilo, pune-ți mânile pe genunchii mei.\nEu cred că veșnicia s-a născut la sat.\nAici orice gând e mai încet,\nși inima-ți zvâcnește mai rar,\nca și cum nu ți-ar bate în piept,\nci adânc în pământ undeva.\nAici se vindecă setea de mântuire\nși dacă ți-ai sângerat picioarele\nte așezi pe un podmol de lut.\n\nUite, e seară.\nSufletul satului fâlfâie pe lângă noi,\nca un miros sfios de iarbă tăiată,\nca o cădere de fum din streșini de paie,\nca un joc de iezi pe morminte înalte.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nAmintire\n\n\n\nUnde ești astăzi nu știu.\nVulturii treceau prin Dumnezeu deasupra noastră.\nAlunec în amintire, e-așa de mult de-atunci.\nPe culmile vechi unde soarele iese din pământ\nprivirile tale erau albastre și-nalte de tot.\nZvon legendar se ridică din brazi.\nOchi atotințelegător era iezerul sfânt.\nÎn mine se mai vorbește și astăzi despre tine.\nDin gene, ape moarte mi se preling.\nAr trebui să tai iarba,\nar trebui să tai iarba pe unde-ai trecut.\nCu coasa tăgăduirei pe umăr\nîn cea din urmă tristețe mă-ncing.\n\n(1924)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCuvântul din urmă\n\n\n\nArendas al stelelor,\nstrăvechile zodii\nmi le-am pierdut.\nViață cu sânge și cu povești\ndin mâini mi-a scăpat.\nCine mă-ndrumă pe apă?\nCine mă trece prin foc?\nDe păseri cine mă apără?\n\nDrumuri m-au alungat,\nDe nicăieri pământul\nnu m-a chemat.\nSunt blestemat!\n\nCu cănele și cu săgețile ce mi-au rămas\nmă-ngrop,\nla rădăcinile tale mă-ngrop,\nDumnezeule, pom blestemat.\n\n(1924)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nBiografie\n\n\n\nUnde și când m-am ivit în lumină nu știu,\ndin umbră mă ispitesc singur să cred\ncă lumea e o cântare.\nStrăin zâmbind, vrăjit suind,\nîn mijlocul ei mă-mplinesc cu mirare.\nCâteodată spun vorbe cari nu mă cuprind,\ncâteodată iubesc lucruri cari nu-mi răspund.\nDe vânturi și isprăvi visate îmi sunt \nochii plini,\nde umblat umblu ca fiecare:\ncând vinovat pe coperișele iadului,\ncând fără păcat pe muntele cu crini.\nÎnchis în cercul aceleiași vetre\nfac schimb de taine cu strămoșii,\nnorodul spălat de ape subt pietre.\nSeara se-ntâmplă mulcom s-ascult\nîn mine cum se tot revarsă\npoveștile sângelui uitat de mult.\nBinecuvânt pânea și luna.\nZiua trăiesc împrăștiat cu furtuna.\n\nCu cuvinte stinse în gură\nam cântat și mai cânt marea trecere,\nsomnul lumii, îngerii de ceară.\nDe pe-un umăr pe altul\ntăcând îmi trec steaua ca o povară.\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nSomn\n\n\n\nNoapte întreagă. Dăntuiesc stele în iarbă.\nSe retrag în pădure și-n peșteri potecile,\ngornicul nu mai vorbește.\nBuhe șure s-așază ca urne pe brazi.\nÎn întunericul fără de martori\nse liniștesc păsări, sânge, țară\nși aventuri în cari veșnic recazi.\nDăinuie un suflet în adieri,\nfără azi,\nfără ieri.\nCu zvonuri surde prin arbori\nse ridică veacuri fierbinți.\nÎn somn sângele meu ca un val\nse trage din mine\nînapoi în părinți.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nParadis în destrămare\n\n\n\nPortarul înaripat mai ține întins\nun cotor de spadă fără de flăcări.\nNu se luptă cu nimeni,\ndar se simte învins.\nPretudindeni pe pajiști și pe ogor\nserafimi cu păr nins\nînsetează după adevăr,\ndar apele din fântâni\nrefuză gălețile lor.\nArând fără îndemn\ncu pluguri de lemn,\narhanghelii se plâng\nde greutatea aripelor.\nTrece printre sori vecini\nporumbelul sfântului duh,\ncu pliscul stinge cele din urmă lumini.\nNoaptea îngeri goi\nzgribulind se culcă în fân:\nvai mie, vai ție,\npăianjeni mulți au umplut apa vie,\nodată vor putrezi și îngerii sub glie,\nțărâna va seca poveștile\ndin trupul trist.\n\n(1926)\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nNoapte extatică\n\n\n\nAdânc subt batrânele\nverzile zodii -\nse trag zăvoarele,\nse-nchid fântânile.\n\nAșeaza-ți în cruce \ngândul și mânile.\nStele curgând\nne spală tarânile.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nTăgăduiri\n\n\n\nArbori cu crengi tăgăduitor aplecate\nfac scoarță în jurul unui launtric suspin. \nPe toate potecile zilei\ncu surâs tomnatic\nCristoși înalți pe cruci de arin.\n\nGrele din înalțime cad ciocârlii\nca lacrimi sunătoare ale dumnezeirei peste ogor.\nPe drumuri pornit\niscodesc semnele\nîntregului rotund depărtat:\npretutindeni e o tristețe. E o negare. E un sfârșit.\n\nPe urmele mele coapte\nmoartea își pune sărutul galben\nși nici un cântec nu mai îndeamnă\nsă fiu încă o dată.\nFac un pas și șoptesc spre miazănoapte:\nFrate, trăiește tu, dacă vrei.\nMai fac un pas și șoptesc spre miazăzi:\nFrate, trăiește tu dacă vrei.\nDin sângele meu nu mai e nimeni chemat\nSă-și ia începutul trairilor\nnu, nu mai e nimeni chemat.\n\nPe caile vremii se duc și vin\ncu pas adânc ca de soartă\nalbe fecioare și negre fecioare:\nîndemnuri cerești \nsă fim încă o dată,\nsă fim încă de o mie de ori\nsă fim, să fim!\nDar eu umblu lângă ape cântătoare\nși cu fața-ngropată în palme - mă apar: \neu nu! Amin.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎncheiere\n\n\n\nFrate, o boală învinsă ți se pare orice carte.\nDar cel ce ți-a vorbit e în pământ.\nE în apă. E în vânt.\nSau mai departe.\n\nCu foaia această închid porțile și trag cheile.\nSunt undeva jos sau undeva sus.\nTu stinge-ți lumânarea și-ntreabă-te:\ntaina trăită unde s-a dus?\n\nȚi-a mai rămas în urechi vreun cuvânt?\nDe la basmul sângelui spus\nîntoarce-ți sufletul către perete\nși lacrima către apus.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nLumina de ieri\n\n\n\nCaut, nu știu ce caut. Caut\nun cer trecut, ajunul apus. Cât de-aplecată\ne fruntea menită-nălțărilor altădată!\n\nCaut, nu știu ce caut. Caut\naurore ce-au fost, tâșnitoare, aprinse\nfântâni - azi cu ape legate și-nvinse.\n\nCaut, nu știu ce caut. Caut\no oră mare rămasă în mine fără făptură\nca pe-un ulcior mort o urmă de gură.\n\nCaut, nu știu ce caut. Subt stele de ieri,\nsubt trecutele, caut\nlumina stinsă pe care-o tot laud.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCântăreți bolnavi\n\n\n\nPurtăm fără lacrimi\no boală în strune\nși mergem de-a pururi\nspre soare-apune.\n\nNi-e sufletul spadă\nde foc stinsă-n teacă.\nAh iarăși și iarăși\ncuvintele seacă.\n\nVânt veșnic răsună\nprin cețini de zadă.\nPurces-am în lume\npe punți de baladă.\n\nStrăbatem amurguri\ncu crini albi în gură.\nÎnchidem în noi un\nsfârșit sub armură.\n\nPurtăm fără lacrimi\no boală în strune\nși mergem de-a pururi\nspre soare-apune.\n \nRăni ducem - izvoare -\ndeschise subt haină.\nSporim nesfârșirea\nc-un cântec, c-o taină.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎntrebări către o stea\n\n\n\nStea care subt carul cel mare abia licărești\nnedumerită-ntre șapte lumini, a cui stea ești?\n\nEști steaua lui Verde-mpărat - duhul nemântuit?\nCe sărbătoare scutești? Ce ceas împlinit?\n\nAperi un mare mormânt, sau vreo apă vindecătoare?\nPăzești un norod, o cetate, sau numai o floare?\n\nPeste ce suflet, peste ce sfinte recolte\nveghezi mistuită subt vinete bolte?\n\nDe ești a mea, păzindu-mi anul și vatra,\nn-aruncă nimenea după tine cu piatra?\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLa cumpăna apelor\n\n\n\nTu ești în vară, eu sunt în vară. În vară pornită\ncătre sfârșit, pe muche-amândoi la cumpăna apelor.\nCu gând ducăuș - mângâi părul pământului.\nNe-aplecăm peste stânci, subt albastrul neîmplinit.\n\nPrivește în jos! Privește-ndelung, dar să nu vorbim.\nS-ar putea întâmpla să ne tremure glasul.\nDin poarta-nălțimei și până-n vale\nîmbătrânește, ah, cât de repede, apa. Și ceasul.\n\nE mult înapoi? Atâta e și de-acum înainte\ncu toate că mult mai puțin o să pară.\nNe-ascundem - stins arzând - după năluca de vară.\nNe-nchidem inima după nespuse cuvinte.\n\nPoteca de-acum coboară ca fumul\ndin jertfa ce nu s-a primit. De-aici luăm iarăși drumul\nspre țărna și valea trădate-nmiit\npentr-un cer chemător și necucerit.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nȚară\n\n\n\nPe dealuri se-naltă solare\npodgorii albastre și sonde.\nRâuri spre alte seminții\nduc slava bucatelor blonde.\n\nȚara și-a-mpins hotarele\ntoate până în cer.\nPajuri rotesc - minutare în veșnicul ceas -\npeste câmp și oier.\n\nFluturând în vesminte\nde culoarea sofranului,\nard fetele verii ca steaguri\nîn vântul și-n râsetul anului.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLa curțile dorului\n\n\n\nPrin vegherile noastre - site de in -\nvremea se cerne, și-o pulbere albă\npe tâmple s-așază. Aurorele încă\nse mai aprind, și-asteptam. Asteptam\no singură oră să ne-mpărtășim\ndin verde imperiu, din raiul sorin.\nCu linguri de lemn zăbovim lângă blide\nlungi zile pierduți și străini.\nOaspeți suntem în tinda noii lumini\nla curțile dorului. Cu cerul vecini\ncu toate că mult mai puțin o să pară.\nAșteptam să vedem prin columne de aur\nEvul de foc cu steaguri pașind,\nși fiicele noastre ieșind\nsa pună pe frunțile porților laur.\n\nDin când în când câte-o lacrim-apare\nși fără durere se-ngroașă pe geană.\nHrănim cu ea\nNu știm ce firavă stea.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nCântec pentru anul 2000\n\n\n\nVulturul ce rotește sus\nva fi atunci de mult apus.\n\nLângă Sibiu, lângă Sibiu, prin lunci\nnumai stejarii vor mai fi și atunci.\n\nMai aminți-mă-vă un trecător\nvreunui străin, sub ceasul lor?\n\nNu cred să mă vestească cineva\ncăci basmul ar începe-așa:\n\nPe-aici umblă și el și se-ntorcea mereu,\ncontimporan cu fluturii, cu Dumnezeu.\n\n(1943)\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nSuprema ardere\n\n\n\nArd molcom lumânările \nde ceară în sfeșnice.\nun tâlc s-alege sibilin\nprin umbrele veșnice.\n\nPe vetre și în capiste\nș-atâta jeraticul.\nS-aprinde ambra pentru zei,\nși mirtul, sălbaticul.\n\nȘi arde untdelemnul în \nopăitul cu toartele,\npentru vieți ce vor veni,\ndar și pentru moartele.\n\nDacă lumina ar cânta \nvărsându-și puzderia\nnoi am vedea cum cântecul\nconsuma materia.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎn noapte undeva mai e\n\n\n\nÎn noapte undeva mai e\ntot ce-a fost și nu mai e,\nce s-a mutat, ce s-a pierdut\ndin timpul viu în timpul mut.\nÎn Hades e - tot ce-a trecut\nDin aheronticul ținut\nvin toate amintirile.\nÎn Hades e - tot ce-a trecut\nprierii și iubirile.\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nVăzduhul semințe mișca\n\n\n\nÎn ceasul acela pe-a muntelui coamă -\nunde-adăstarăm sub brazi,\nnimiciți de arzândul albastru\ndin clara preziua de toamnă -\nTu adormiseși pătrunsă de soare\nmie alături, în șură de cetini.\nÎn șuier venind din adâncuri\narar ca un val de răcoare.\n\nÎn valea lăsată în urmă se stinse,\nde mult și ultimul zvon.\nO frunză de fag ca o flacără-n păr ți se-oprise.\nRotind, în descândere, frunza visă\nca-n an mai putea înc-o dată\npodoabă să fie de foc altui pom.\nPe munte, pe coamă, se stinse\nde mult și ultimul zvon.\n\nDiafane, semințe întrăripate,\npe invizibile fire,\nzburau peste noi - din veac în altul purtate.\nAșa ne încearcă îndemn câteodată\nspre crudă, spre sacra uimire.\nMai are încă - mai are substanță natură.\nși-n asta nespusă risipă\na-nchipuirii dintre o clipă și altă clipă,\ntotul nu poate să fie amăgire.\n\nVăzduhul semințe mișca\nspre ținte doar undeva-n mituri\nîntrezărite.\nȘi-n timp ce tu surâdeai, ca-n rituri\nți-am pus un sărut în mijlocul palmei -\nniciodată tu nu vei afla! -\nți-am pus un sărut în calda paloare din palmă\npe linia vieții, ce se-alegea.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nGlas în paradis\n\n\n\nVino să ședem subt pom.\nDeasupra-i încă veac ceresc.\nÎn vântul adevărului,\nîn marea umbr-a mărului,\nvreau părul să ți-l despletesc\nsă fluture ca-n vis\ncătre hotarul pământesc.\n\nCe grai în sânge am închis?\nVino să ședem subt pom,\nunde ceasul fără vină\ncu șarpele se joacă-n doi.\nTu ești om, eu sunt om.\nCe grea e pentru noi\nosânda de a sta-n lumină!\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nUmblăm pe câmp fără popas\n\n\n\nUmblăm pe câmp fără popas\nsub zodii prin târziul ceas.\nHotare, veac, tărâm s-au șters.\nMai suntem noi și-un univers.\n\nPierdem în noapte, rând pe rând,\ntot ce sub noi era pământ.\nȘi mergem iar în gând, la pas.\nUn cer deasupra ne-a rămas.\n\nVreo stea când cade din țării,\nfără să vrei, spre ea te ții\nși poala-ți potrivești, s-o prinzi.\nLucirea numai i-o cuprinzi.\n\nȘi cumpănim ce e, ce-a fost.\nNoroc înalt, pornit cu rost,\nne-ntâmpină de sus prin vânt,\nsă nu ne-ajungă-n văi nicicând.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCântecul focului\n\n\n\nÎn fabula verde și calda-a naturii\ntu crengi ai, iubito, nu brațe,\nși muguri îmbii, cu mlăditele prinzi.\nDescânzi dintr-un basm vegetal, al răsurii ?\nIa seamă să nu te aprinzi\ncum se-ntâmplă adesea cu lemnul pădurii.\nÎn chipuri atâtea, flacăra-ntâmpină pasul \noricarei fapturi pământene,\nși drumul i-atine și ceasul.\n\nÎmi spui:\n\"Nimic nu s-aprinde, și nimeni, de raza de luna\".\nȘi-n galeș surâs înflorești mulțumita, crezând\ncă sorții îi stai împotrivă, oricând,\nc-o sagalnică vorba.\nÎngădui răspuns înălțat peste timp, peste loc?\nFapte, o, câte-aș putea înșira,\nciudate-ntâmplari risipite prin cronici,\nmarturii de legendă, ce-arată\ncă sunt cu putința și un asemenea foc,\nși asemenea arderi.\n\nIa totul scânteie din toate. Tâmpla s-aprinde\nde tâmpla, și piatra de piatră.\nO stea nevăzută ia foc în cădere, din gerul\nvăzduhului. Arde-n armură, sub zea cavalerul,\nfemeie învinsă, minune fără vesminte, strângând\nlânga vatra,\nȘi-aprind licurici, ei însuși, din dragoste rugul.\nIubirea tâsnește din țarâna și face pământului aură\ns-ajungă-n țării, s-acopere crugul.\n\nRareori numai, sfârțitul nu e cenuță.\nCât e întinsul și-naltul luminii,\ndumnezeu singur arde suav câteodată prin tufe\nfără de-a mistui. El crută și mângâie spinii.\nAltfel noi ardem, iubito. Altfel ne este ardoarea.\nCât e întinsul, cât e înaltul,\nnoi ardem și nu ne iertam,\nnoi ardem, ah, cu cruzime-n văpăi\nmistuindu-ne unul pe altul.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nStrofe de-a lungul anilor\n\n\n\nCând prin oraș calci lin pe străzi\nsămânța ulmilor, și-n mers\nîn adevăruri limpezi crezi -\nmai e nevoie de vreun vers?\n\nCând mușchiul de pădure mult\nne-alină-n vară verde dor\nși glasul picurat ți-ascult -\nmai e nevoie de-un izvor?\n\nCând în bătaia vântului\nmlădie umbli pe colnic,\npe-ntinderea pământului\nmai e nevoie de vreun spic?\n\nCând între lipsă și prisos\nne bucurăm de câte sunt\nși cântă pe subt glii un os -\nmai e nevoie de cuvânt?\n\nCând îți ghicesc arzândul lut\ncum altul de Tanagra nu-i,\ndin miazănoapte până-n sud\nmai e nevoie de statui?\n\nCând hoinărind, alăturea,\nnoi mână-n mână ne găsim\ncu ochii la aceeași stea -\nmai e nevoie de destin?\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nIubire\n\n\n\nIubești - când ulciorul de-aramă\nse umple pe rând, de la sine\naproape, de flori și de toamnă,\nde foc, de-anotimpul din vine.\n\nIubești - când suavă icoana\nce-ți faci în durere prin veac\no ții înrămată ca-n rana\nstrăvechiului verde copac.\n\nIubești - când sub timpuri prin sumbre\nvâltori, unde nu ajung sorii,\nte-avânți să culegi printre umbre\nbălaiul surâs al comorii.\n\nIubești - când simțiri se deșteaptă\ncă-n lume doar inima este,\ncă-n drumuri la capăt te-așteaptă\nnu moartea, ci altă poveste.\n\nIubești - când întreaga făptură,\ncu schimbul, odihnă, furtună\nîți este-n aceeași măsură\nși lavă pătrunsă de lună.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nA fost cândva pământul străveziu\n\n\n\nA fost cândva pământul nostru straveziu\nca apele de munte-n toate ale sale,\nîn sine îngănând izvodul clar și viu.\nS-a-ntunecat apoi lăuntric, ca de-o jale,\nde bezne tari ce-n nici un grai nu se descriu. \nAceast-a fost când o sălbatică risipă\nde frumuseți prilej dădu întâia oară\npăcatului să-și facă pe sub arbori cale?\n\nNu pot să știu ce-a fost prin vremi, odinioară,\nștiu doar ce văd: sub pasul tău, pe unde treci\nsau stai, pământul înc-o dată, pentr-o clipă,\ncu morții săi zâmbind, se face străveziu.\nCa-n ape fără prunduri, fabuloase, reci,\narzând se văd minuni - prin lutul purpuriu.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCe aude unicornul\n\n\n\nPrin lumea poveștilor\nzumzetul veștilor.\n\nPrin murmurul mărilor\nplânsetul țărilor.\n\nPrin lumea aievelor\ncântecul Evelor.\n\nPrin vuietul timpului\nglasul nimicului.\n\nPrin zvonul eonului\nbocetul omului.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nCatrenele fetei frumoase\n\n\n\nI\nDeoarece soarele nu poate să apună\nfăr’ de a-și întoarce privirea după fecioarele\ncetătii, mă-ntreb:\nde ce-as fi altfel decât soarele?\n\nII\nO fată frumoasă e\nO fereastră deschisă spre paradis.\nMai verosimil decât adevărul\ne câteodată un vis.\n\nIII\nO fată frumoasă e\nlutul ce-și umple tiparele,\ndeșăvârsindu-se pe-o treaptă\nunde poveștile așteaptă.\n\nIV\nCe umbră curată\naruncă-n lumină o fată!\nE aproape ca nimicul,\nsingurul lucru fără de pată.\n\nV\nO fată frumoasă e\na traiului ceriște,\ncerul cerului,\npodoabă inelului.\n \nVI\nFrumsețe din frumsețe te-ai ivit\nîntruchipată fără veste,\ncum \"într-o mie și una de nopti\"\npovestea naște din poveste.\n\nVII\nO fată frumoasă e\no închipuire ca fumul,\nde ale cărei tălpi, când umblă,\ns-ar atârna țărna și drumul.\n\nVIII\nO fată frumoasă e\nmirajul din zariste,\naurul graiului,\nlacrima raiului.\n\nIX\nO fată frumoasă e\ncum ne-o arată soarele:\npe cale veche o minune nouă,\ncurcubeul ce sare din rouă.\n\nX\nTu, fată frumoasă, vei rămânea\ntărâmului nostru o prelungire\nde vis, iar printre legende\nsingura adevărată amintire.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCatrenele dragostei\n\n\n\nDragă-mi este dragostea\nbântuită de sprâncene,\nde sprâncene pământene,\nlungi, pieziș-răsăritene.\n\nDragă-mi este dragostea,\nsoarele din an în veac,\ndragostea ce poartă-n ea\nmoarte-ades și-ades un leac.\n\nSpune-se că-n holdă coaptă\nmacul îl dezbraci c-o șoaptă.\nDragă-mi este dragostea\ncare zice: nu și da.\n\nDragă-mi este dragostea,\nmare face inima,\nmare pe cât lumea-zare,\nmică pe cât lacrima.\n\nDragă-mi este dragostea\ncare face stea și stea\ndin pământurile noastre -\nprin poienile albastre.\n\nSângele își știe visul.\nDragă-mi este dragostea\ncu-nălțimile și-abisul\nși cu ce mai are-n ea.\n \nDragă-mi este dragostea -\nlocului nu pot s-o țin,\ncăci frumsețea ei dispare\nîn frumsețile-i ce vin.\n\nDragă-mi este dragostea,\ndragă uneori furtuna\nși-un păcat pe care-l arde\npe la miezul nopții luna.\n\nDin aleanul trupului\nsufletul se naște.\nDragă-mi este dragostea\nce de ani mă paște.\n\nDragostea ne-o țină zeii,\nsă ne-ncânte funigeii\nca urzeala inului\nfirele destinului.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nDrumetie\n\n\n\nPopas în iarbă de neuitat.\nC-o sărutare, pe-a vieții măsură,\nîmi stingi în gură toate numele\nce din alean ți-am dat.\n\nPornim pe urmă iar\nca două vârtejuri de vară pe drum.\nNe suntem dar pentru dar\nși nu ne mai spunem nicicum.\n\nNe place să umblăm\nca întrupările fumului,\nsă încâlcim mătasea pământului\ncu țintele drumului.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nÎnscripție pe o casă nouă\n\n\n\nToate stau la locul lor,\nstă păianjenul în plasă\nca-ntr-o lume de mătasă.\nNu-l încearcă nici un dor\ndin ocolul lui să iasă.\n\nToate stau la locul lor:\npiatră, floare și ulcior,\nvatră și amnar și iască.\nAsta-i legea tuturor:\nZări să-și facă din pridvor,\nsă se simtă bine-acasă.\n\n \n\n\n\n\n\n\n"
    },
    {
        "Text": "\n\nLucian Blaga\n\n\n\n\nIarbă\n\n\n\nIunie este\nVerde poveste.\nIures sporește.\nIarba mai crește.\n\nZiua a șasea,\nSâmbăta ierbii.\nCrește mătasea,\nN-o calcă cerbii.\n\nCresc ale ierbii\nFire albastre\nPân’ la-nălțimea\nInimii noastre.\n\nAsta-i măsura,\nPune natura\nLuncilor margini,\nLege-n paragini.\n\nVin curcubeie\nRouă să beie,\nSeva vieții\nȘi-a dimineții.\n\nPraful din spice,\nTraiului strajă,\nStă ca o vrajă\nMoarte să strice.\n \nVremea priește\nInimii, ierbii.\nRagă și cerbii!\nStai și privește!\n\nCâte anume\nFete în lume\nAre și-arată\nIarba cu artă:\n\nDulci și frumoase\nLinii de coapse,\nLinii de fete,\nMintea să-mbete.\n\nFete ce lesne -\nTrupuri și glezne -\nIerbii le-asameni.\nNu mai sunt oameni.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nCântec în doi\n\n\n\nȘi vine toamna iar'\nca dup-un psalm aminul.\nDoi suntem gata să gustăm\ncu miere-amestecat veninul.\n\nDoi suntem gata s-ajutăm\nbrindușile ardorii\nsă înflorească iar' în noi\nși-n toamna-aceasta de apoi.\n\nDoi suntem, când cu umbra lor\nne împresoară-n lume norii.\nCe gânduri are soarele cu noi --\nnu stim, dar suntem doi.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nOglinda din adânc\n\n\n\nCând mă privesc într-o fântână\nmă văd cu-adevărat în zi\nașa cum sunt și-am fost și-oi fi.\n\nCând mă privesc într-o fântână\nghicesc în fața mea bătrână\ncum ceruri și pământ se-ngână.\n\nCând mă privesc într-o fântână\nștiu că-n adâncuri foste mume\nîmi țin oglindă, ochi de lume.\n\nCând mă privesc într-o fântână\nîmi văd și soarta, uit de nume.\n\n\n\n\n\n\n\n\n"
    },
    {
        "Text": "\n\nLucian Blaga\n\n\n\n\nLauda suferinței\n\n\n\nAtâția dintre semeni nu prea știu\nce să înceapă-n zori cu suferința.\nEi nu-și dau seama nici spre seară de prilejul\nchemat să-nalțe mersul, cunoștința.\n\nSuferința poate fi întuneric, tăciune în inimă,\npe frunți albastru ger,\npe coapsă ea poate fi pecete arsă cu fier,\nîn bulgăre de țărână\no lacrimă sau sâmbure de cer.\n\nNu mai calcă pe pământ\ncine calcă-n suferință.\nEa schimbă la față argila, o schimbă în duh\nce poate fi pipăit, duios, cu stiință.\n\nTată, carele ești și vei fi,\nnu ne despoia, nu ne sărăci,\nnu alunga de pe tărâmuri orice suferință.\nAlungă pe aceea doar care destramă,\ndar nu pe-aceea care întărește\nființa-ntru ființă.\n\nFă ca semenii noștri,\nde la oameni la albine,\nde la-nvingători la biruiți,\nde la-ncoronați la răstigniți, să ia aminte\ncă există pretutindeni și această suferință,\npână astăzi și de-acum înainte\nsingura legătură între noi și tine.\n\n \n\n\n\n"
    }
]