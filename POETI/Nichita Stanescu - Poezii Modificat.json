[
    {
        "Text": "\n\nNichita Stănescu\n\n\n\n\nBalada motanului\n\n\n\nMotan m-aș fi dorit să fiu\ncu coada-n sus, cu blana-n dungi,\ncu gheare și mustețe lungi,\nc-un ochi verzui și-un ochi căprui.\n\nLa ora când târâș-grăpiș\nzăpada nopții se adună\neu, cocoțat pe-acoperiș,\nsă urlu a pustiu la lună.\n\nȘi-atuncea, șapte gospodine\nsă dea cu bolovani în mine\nși să mă-njure surd, de Domnul,\ncă le-am stricat, urlând, tot somnul.\n\nDe sus, din vârful săptămânii,\nsă le rânjesc urlat, scârbos:\niubesc doar locul nu stăpânii,\nprecum fac câinii pentr-un os.\n\nȘi iarăși șapte gospodine\nsă dea cu bolovani în mine,\niar eu să urlu, urlu-ntruna\natât cât n-o apune luna.\n\nMotan m-aș fi dorit să fiu\ncu coada-n sus, cu blana-n dungi,\ncu gheare și mustețe lungi\nc-un ochi verzui și-un ochi căprui.\n\nCând zorii ziua o deznoadă\nsă mă tot duc, să mă tot duc\nși tinicheaua prinsă-n coadă\ns-o zdrăngănesc pe străzi, năuc.\n\nJegos și obosit, apoi,\ncu mațele în liturghie,\nsă mă adun, să mă-ncovoi\nprin albiturile-n frânghie.\n\nCa-n fața unui șobolan\nspinarea să mi-o fac colan\nsă scuip, să scuip și-n urmă iar\nhai-hui să plec pe străzi, hoinar.\n\nPisicile de prin vecini\nsă le gonesc pe la pricini,\nsă-mi fete fiecare-un pui\nc-un ochi verzui și-un ochi căprui.\n\nIar când o fi uitat să mor\nla cârciuma din mahala\nsorbită-n calea pumnilor\nposircă acră viu să stea.\n\n\"Hei... viață, viață... ieși din cort\nhai, pune-mi-te iar pe danț...\nte uită... zace colo-n șanț\nmotanul mort, motanul mort...\"\n\n11 august 1955\n\n\n\n\n\n"
    },
    {
        "Text": "\n\nNichita Stănescu\n\n\n\n\nAnica\n\n\n\nSughița:\nCineva gândea la ea.\n\nCam peste-o lună-i dusă la vedere\n...Odaia zace în tăcere,\nperdeaua are ciucuri, crețuri,\npe masă - cinci dulcețuri.\n\nCând se-ntoarce de la el,\nspârc, pe ea, un porumbel.\nPetițoarele îi spun\ncă-i semn bun.\n\noctombrie 1954\n\n\n\n\n\n"
    },
    {
        "Text": "\n\nNichita Stănescu\n\n\n\n\nLa poarta\n\n\n\nVaselica din Socoli\nSuferă de șapte boli;\nuna-n suflet, trei în ea;\nși-alte trei la bidinea,\nc-a făcut amor pe bani\ncu lichele și golani.\nBlestemat s-ai fie patul,\nc-a bolnavit tot satul.\nMi-a zis Leana lu' Matei\nc-a văzut-o-n calea ei\nieri, și că era bătută -\nochii-n lapte de cucută,\nsânii revărsați pe pintec\nde rușine, lung și trist -\nc-a avut-o însuși Crist.\n\nianuarie 1955\n\n\n\n\n\n"
    },
    {
        "Text": "\n\nNichita Stănescu\n\n\n\n\nBocet\n\n\n\nNu mai dași pe la icoane,\nd-aia te-ai pierdut, Ioane...\nSingur ți-ai făcut dreptate\ncu cuțitul pe la spate,\nde-ai belit la drumul mare,\ncum trecea, pe fieșcare...\nNu-ți șterseseși din făptură\ncașul încă de la gură\nHămeșit cum fuși de foame\nte-ai crezut haiduc, Ioane.\nCurvele de tot ce sunt\nte-au fost legănat în cânt;\nTot te-au încălzit cu dor\nși dulceața vorbelor...\nȘi te-ai potrivit la șoaptă,\nminte crudă și necoaptă,\ncalea-n codru de-o luași\nplin de visuri și de cași\nDară iarna n-o știui,\nnici ce-abate vântul șui...\n...Treișpe lupi te-au încolțit,\nfoamea de și-au izbăvit\nși te-au încălzit cu dinții\ncarnea ta și ochii minții,\nde te duci cu pași desculți\nlegănat în treișpe burți.\n\n9-10 ianuarie 1955\n\n\n\n\n\n"
    },
    {
        "Text": "\n\nNichita Stănescu\n\n\n\n\nNu mai pâlpâie\n\n\n\nNu mai pâlpâie nici o pasăre, nici o stea\nCerul a obosit deasupra ta.\nHai, Nichita, strânge-ți pleoapa\nde pleoapă, strânge-le.\nAmurgul curge pe lângă ochii tăi uimiți\nde parcă-ar vrea să vă priviți\nunul altuia, sângele.\n\nfebruarie 1957\n\n\n\n\n\n"
    },
    {
        "Text": "\n\nNichita Stănescu\n\n\n\n\nCântec de dor\n\n\nMă culcasem lângă glasul tău.\nEra tare bine acolo și sânii tăi calzi îmi păstrau\ntâmplele.\n\nNici nu-mi mai amintesc ce cântai.\nPoate ceva despre crengile și apele care ți-au cutreierat\nnopțile.\nSau poate copilăria ta care a murit\nundeva, sub cuvinte.\nNici nu-mi mai amintesc ce cântai.\n\nMă jucam cu palmile în zulufii tăi.\nErau tare îndărătnici\nși tu nu mă mai băgai de seamă.\n\nNici nu-mi mai amintesc de ce plângeai.\nPoate doar așa, de tristețea amurgurilor.\nOri poate de drag\nși de blândețe.\nNu-mi mai amintesc de ce plângeai.\n\nMă culcasem lângă glasul tău și te iubeam.\n\ndecembrie 1956\n\n\n\n\n\n"
    },
    {
        "Text": "\n\nNichita Stănescu\n\n\n\n\nPrimăvara\n\n\n\nPrimejdii dulci alcătuind sub gene,\nmi te ivești istovitor de dulce\ncu sânii bulbucați zvâcnind să culce\npe ei sărutul lutului, alene.\n\nTe stingi încet din mine, iară\nsub piept lovește-n căldărim o minge\nși ziua pe trotuare se prelinge,\nlăsând în urmă-i iz de primăvară.\n\nAlături de mocirlele uscate\nies pomii toți cu trunchiurile-n floare\nHei... zi cu soare-n zare, spune-mi oare\ncam câte fete-s astăzi deflorate?\n\nUn orizont pierdut, cu buze roșii\nsărută-n creștet noaptea pe hotare\nCocoarele revin din depărtare\nși mor în primăvară ofticoșii...\n\nfebruarie 1955\n\n\n\n\n\n"
    },
    {
        "Text": "\n\nNichita Stănescu\n\n\n\n\nCântec de lume\n\n\n\nToată frunza-mi zice lotru\nc-am furat un ram din codru...\nCâmpu-i nins și tot mi-aș duce\ndorurile-n el, năuce,\ndară nopțile-nstelate\ni le ține lui pe toate.\n\nTot aș sta și tot mi-i modru.\n\nÎnserarea-mi zice lotru,\nseară confundată-n moină,\nc-am furat din ea o doină\nce-am cântat-o în neștire...\n\nNumai mândra-mi zice mire...\n...dar la capul dragei mele,\nplop îș urcă frunza-n stele\nvântul de-l îngână-n ramuri,\nplopul alb cu noaptea-n ramuri.\n\nianuarie 1956\n\n\n\n\n\n"
    },
    {
        "Text": "\n\nNichita Stănescu\n\n\n\n\nEdict\n\n\n\n Pot să fiu uitat, pentru că\n nu țin la brațe, pot să-mi lipsească. \n Pot fi părăsit, pentru că\n nu-mi iubesc picioarele, pot merge\n și cu aerul. \n Pot fi lăsat singur, pentru că\n sangele meu se varsă în mare\n oricum. \n E loc. Toate coastele s-au ridicat\n ca niște bariere. \n E lumină destulă. Privirile mele\n nu văd decât o singură mască. \n Dar ea nu exista încă,\n așa ca e loc, e loc, este. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nLună în câmp\n\n\n\n\n\nCu mâna stângă ți-am întors spre mine chipul,\nsub cortul adormiților gutui\nși de-aș putea să-mi rup din ochii tăi privirea, \nvăzduhul serii mi-ar părea căprui. \n\nMi s-ar părea că deslușesc, prin crenge,\nzvelți vânători, în arcuiții lei\ndin goana calului, cum își subție arcul.\n0, tinde-ți măna stângă catre ei\n\nși stinge tu conturul lor de lemn subțire\npe care ramurile i-au aprins, \nsuind sub luna-n seve caii repezi \nce-au rătăcit cu timpul, pe întins. \n\nEu te privesc în ochi și-n jur să șterg copacii\nÎn ochii tăi cu luna mă răsfrâng\n... și ai putea, uitând, să ne strivești în gene\ndar chipul ți-l întorn, pe brațul stâng.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nO călărire în zori\nLui Eminescu tânăr\n\n\n\n Tăcerea se izbește de trunchiuri, se-ncrucise,\n se face depărtare, se face nisip. \n Mi-am întors către soare unicul chip,\n umerii mei smulg din goană frunzișe. \n Câmpul tăindu-l, pe două potcoave\n calul meu saltă din lut, fumegând. \n Ave, mă-ntorc către tine, eu. Ave! \n Soarele a izbucnit peste lume strigând. \n\n Tobe de piatră bat, soarele crește,\n tăria cu acvile din fața lui\n se prăbușește în trepte de aer, sticlește. \n Tăcerea se face vânt albăstrui,\n pintenul umbrei mi-l crește\n în coastele câmpului. \n\n Soarele rupe orizontul în două. \n Tăria își năruie sfârșetele-i carcere. \n Sulițe-albastre, fără întoarcere,\n privirile mi le-azvârl, pe-amândouă,\n să-l întâmpine fericite și grave. \n Calul meu saltă pe două potcoave. \n Ave, maree-a luminilor, ave! \n\n Soarele saltă din lucruri, strigând\n clatină muchiile surde și grave. \n Sufletul meu îl întâmpină, ave! \n Calul meu saltă pe două potcoave. \n Coama mea blondă arde în vânt. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDimineață marină\n\n\n\nO dungă roșie-n zări se iscase\nși plopii, trezindu-se brusc, dinadins\ncu umbrele lor melodioase\numerii încă dormind, mi i-au atins.\n\nMă ridicam din somn ca din mare,\nscuturându-mi șuvițele căzute pe frunte, visele,\nsprâncenele cristalizate de sare,\nabisele.\n\nVa fi o dimineață neobișnuit de lungă,\nurcând un soare neobișnuit.\nAdânc, lumina-n ape o să-mpungă:\ndin ochii noștri se va-ntoarce înmiit!\n\nMă ridicam, scuturându-mi lin undele.\nApele se retrăgeau tăcute, geloase.\nPlopii mi-atingeau umerii, tâmplele\ncu umbrele lor melodioase.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAvertisment\n\n\n\nPrea mi-a nins și mi-a plouat, demult,\nîn copilăria mea cu nopți grozave\ncântecul de moarte ca să-l mai ascult,\ngândul să-l rotesc peste cadavre.\n\nColțul inimii să-l dau de trunchiuri\nnu mai vreau, ci orizontu-nvins,\narcuit în pălmi și strâns mănunchiuri,\ni l-am dat femeii mele, dinadins.\n\nMâna-ntinsă ca să strângă-o mână,\nnu de sânge vreau să mi-o-nfior!\nMi-am lățit pe frunte-atâta lună\ncât să mă încapă ochii tuturor.\n\nIar moriști de zvastici, zbârnâite,\nglezna mea cu aripi dacă mi-o ațin,\nle strivesc. Și-n apele-ntâlnite,\nîmi clătesc călcâiul, de venin. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nVitraliu\n\n\n\nUmbra ta, lovindu-se de ziduri,\niar se sparge-n cioburi colorate.\nOh, de-aceea m-ai zărit în stradă\nadunând pierdutele-i pătrate.\n\nȘi s-o fac la loc, în ceasul nopții,\npeste geamuri ți le-așez cu grijă,\nverzi, albastre, galbene și roșii,\nîncoifate-n creștet cu o sprijă.\n\nCând te vei trezi, lipiți de geamuri,\narlechini din sticle colorate\nvor lăsa prin ei să-ți cadă-n brațe\nsoarele, mereu la jumătate.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCe bine că ești\n\n\n\n\n\nE o întâmplare a ființei mele\nși atunci fericirea dinlăuntrul meu\ne mai puternică decât mine, decât oasele mele,\npe care mi le scrâșnești într-o îmbrățișare \nmereu dureroasă, minunată mereu.\n\nSă stăm de vorbă, să vorbim, să spunem cuvinte\nlungi, sticloase, ca niște dălți ce despart\nfluviul rece în delta fierbinte,\nziua de noapte, bazaltul de bazalt.\n\nDu-mă, fericire, în sus, și izbește-mi\ntâmpla de stele, până când\nlumea mea prelungă și în nesfârșire\nse face coloană sau altceva\nmult mai înalt și mult mai curând.\n\nCe bine că ești, ce mirare că sunt!\nDouă cântece diferite, lovindu-se amestecându-se,\ndouâ culori ce nu s-au văzut niciodată,\nuna foarte de jos, întoarsă spre pământ,\nuna foarte de sus, aproape ruptă\nîn înfrigurata, neasemuită luptă\na minunii că ești, a-ntâmplării că sunt.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPloaie în luna lui Marte\n\n\n\n\n\nPloua infernal,\nși noi ne iubeam prin mansarde.\nPrin cerul ferestrei, oval,\nnorii curgeau în luna lui Marte.\n\nPereții odaii erau\nneliniștiți, sub desene în cretă.\nSufletele noastre dansau\nnevăzute-ntr-o lume concretă.\n\nO să te plouă pe aripi, spuneai,\nplouă cu globuri pe glob și prin vreme.\nNu-i nimic, îți spuneam, Lorelei,\nmie-mi plouă zborul, cu pene.\n\nȘi mă-nălțam. Și nu mai stiam unde-mi\nlăsasem în lume odaia.\nTu mă strigai din urmă: răspunde-mi, răspunde-mi,\ncine-s mai frumoși: oamenii?... ploaia?...\n\nPloua infernal, ploaie de tot nebunească,\nși noi ne iubeam prin mansarde.\nN-aș mai fi vrut să se sfârșească\nniciodată-acea lună-a lui Marte.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nViata mea se iluminează\n\n\n\n\n\nPărul tău e mai decolorat de soare,\nregina mea de negru și de sare.\n\nȚărmul s-a rupt de mare și te-a urmat\nca o umbră, ca un șarpe dezarmat.\n\nTrec fantome-ale verii în declin,\ncorabiile sufletului meu marin.\n\nȘi viața mea se iluminează,\nsub ochiul tău verde la amiază,\ncenușiu ca pământul la amurg.\nOho, alerg și salt și curg.\n\nMai lasă-mă un minut.\nMai lasă-mă o secundă.\nMai lasă-mă o frunză, un fir de nisip.\nMai lasă-mă o briză, o undă.\n\nMai lasă-mă un anotimp, un an, un timp.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nEmoție de toamnă\n\n\n\n\n\nA venit toamna, acopera-mi inima cu ceva,\ncu umbra unui copac sau mai bine cu umbra ta.\n\nMă tem că n-am să te mai văd, uneori,\ncă or să-mi crească aripi ascuțite până la nori,\ncă ai să te ascunzi într-un ochi străin,\nși el o să se-nchidă cu o frunză de pelin.\n\nȘi-atunci mă apropii de pietre și tac,\niau cuvintele și le-nec în mare.\nȘuier luna și o răsar și o prefac\nîntr-o dragoste mare.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nLeoaica tânără, iubirea\n\n\n\nLeoaica tânără, iubirea\nmi-ai sărit în față.\nMă pândise-n încordare\nmai demult.\nColții albi mi i-a înfipt în față,\nm-a mușcat leoaica, azi, de față.\n\nȘi deodata-n jurul meu, natura\nse făcu un cerc, de-a-dura,\ncând mai larg, când mai aproape,\nca o strângere de ape.\nȘi privirea-n sus țișni,\ncurcubeu tăiat în două,\nși auzul o-ntâlni\ntocmai lângă ciocârlii.\n\nMi-am dus mâna la sprânceană,\nla tâmplă și la bărbie,\ndar mâna nu le mai știe.\nȘi alunecă-n neștire\npe-un deșert în strălucire,\npeste care trece-alene\no leoaică arămie\ncu mișcările viclene,\nîncă-o vreme,\nși-ncă-o vreme...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎmbrățișarea\n\n\n\nCând ne-am zărit, aerul dintre noi\nși-a aruncat dintr-o dată \nimaginea copacilor, indiferenți și goi, \npe care-o lasă să-l străbată. \n\nOh, ne-am zvârlit, strigându-ne pe nume, \nunul spre celălalt, și-atât de iute,\ncă timpul se turti-ntre piepturile noastre,\nși ora, lovită, se sparse-n minute.\n\nAș fi vrut să te păstrez în brațe \nașa cum țin trupul copilăriei, întrecut,\ncu morțile-i nerepetate.\nȘi să te-mbrățișez cu coastele-aș fi vrut. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPoveste sentimentală\n\n\n\n Pe urmă ne vedeam din ce în ce mai des. \n Eu stăteam la o margine-a orei,\n tu - la cealaltă,\n ca două toarte de amforă. \n Numai cuvintele zburau intre noi,\n înainte și înapoi. \n Vârtejul lor putea fi aproape zărit,\n și deodată,\n îmi lăsam un genunchi,\n iar cotul mi-infigeam în pământ,\n numai ca să privesc iarba-nclinată\n de caderea vreunui cuvânt,\n ca pe sub laba unui leu alergând. \n Cuvintele se roteau, se roteau între noi,\n înainte și înapoi,\n și cu cât te iubeam mai mult, cu atât\n repetau, într-un vârtej aproape văzut,\n structura materiei, de la-nceput. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nVârsta de aur a dragostei\n\n\n\nMâinile mele sunt îndrăgostite,\nvai, gura mea iubește,\nși iată, m-am trezit\ncă lucrurile sunt atât de aproape de mine,\nîncât abia pot merge printre ele\nfără să mă rănesc.\n\nE un sentiment dulce acesta,\nde trezire, de visare,\nși iată-mă fără să dorm,\naievia văd zeii de fildeș,\nîi iau în mână și\nîi înșurubez râzând, în lună,\nca pe niște mânere sculptate,\ncum trebuie că erau pe vremuri,\nîmpodobite, roțile de cârmă ale corăbiilor.\n\nJupiter e galben, și Hera\ncea minunată e argintie.\nIzbesc cu stânca-n roată și ea se urnește.\nE un dans iubito, al sentimentelor,\nzeițe-ale aerului, dintre noi doi.\nȘi eu, cu pânzele sufletului\numflate de dor,\nte caut pretutindeni, și lucrurile vin\ntot mai aproape,\nși pieptul mi-l strâng și mă dor.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSunt un om viu\n\n\n\nSunt un om viu.\nNimic din ce-i omenesc nu mi-e străin.\nAbia am timp să mă mir că exist, dar\nmă bucur totdeauna că sunt.\n\nNu mă realizez deplin niciodată,\npentru că\nam o idee din ce în ce mai bună\ndespre viață.\n\nMă cutremură diferența dintre mine\nși firul ierbii,\ndintre mine și lei,\ndintre mine și insulele de lumină\nale stelelor.\nDintre mine și numere,\nbunăoară între mine și 2, între mine și 3.\n\nAm și-un defect un păcat:\niau în serios iarba,\niau în serios leii,\nmișcările aproape perfecte ale cerului.\nȘi-o rană întâmplătoare la mână\nmă face să văd prin ea,\nca printr-un ochean,\ndurerile lumii, războaiele.\n\nDintr-o astfel de întâmplare\nmi s-a tras marea înțelegere\npe care-o am pentru Ulise - și\nbărbatului cu chip ursuz, Dante Alighieri.\n\nCu greu mi-aș putea imagina\nun pământ pustiu, rotindu-se\nîn jurul soarelui...\n(Poate și fiindcă există pe lume\nastfel de versuri.)\n\nÎmi olace să râd, deși\nrâd rar, având mereu câte o treabă,\nori călătorind cu o plută, la nesfârșit,\npe oceanul oval al fantaziei.\n\nE un spectacol de neuitat acela\nde-a ști,\nde-a descoperi\nharta universului în expansiune,\nîn timp ce-ți privești\no fotografie din copilărie!\n\nE un trup al tău vechi,\npe care l-ai rătăcit\nși nici măcar un anunț, dat\ncu litere groase,\nnu-ți pferă vreo șansă\nsă-l mai regăsești.\n\nÎmi desfac papirusul vieții\nplin de hieroglife,\nși ceea ce pot comunica\nacum, aici,\ndupă o descifrare anevoioasă,\ndar nu lipăsită de satisfacții,\ne un poem închinat păcii,\nce are, pe scurt, următorul cuprins:\n\nNu vreau,\ncând îmi ridic tâmpla din perne,\nsă se lungească-n urma mea pe paturi\nmoartea,\nși-n fiece cuvânt țâșnind spre mine,\npești putrezi să-mi arunce, ca-ntr-un râu\noprit.\n\nNici după fiecare pas,\nîn golul dinapoia mea rămas,\nnu vreau\nsă urce moartea-n sus, asemeni\nunei coloane de mercur,\nbolți de infern proptind deasupra-mi...\n\nDar curcubeul negru-al ei, de alge,\nde-ar bate-n tinereția mea s-ar sparge.\n\nE o fertilitate nemaipomenită\nîn pământ și-n pietre și în schelării,\nmagnetic, timpul, clipită cu clipită,\ngândurile mi le-nalță\nca pe niște trupuri vii.\n\nE o fertilitate nemaipomenită\nîn pământ și-n pietre și în schelării.\nUmbra de mi-aș ține-o doar o clipă pironită,\ns-ar și umple de ferigi, de bălării!\n\nDoar chipul tău prelung iubito,\nlasă-l așa cum este, răzimat\nîntre două bătăi ale inimii mele,\nca între Tigru\nși Eufrat.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCântec fără răspuns\n\n\n\nDe ce te-oi fi iubind, femeie visătoare,\ncare mi te-ncolăcești ca un fum, ca o viță-de-vie\nîn jurul pieptului, în jurul tâmplelor,\nmereu fragedă, mereu unduitoare?\n\nDe ce te-oi fi iubind, femeie gingașă\nca firul de iarbă ce taie în două\nluna văratecă, azvârlind-o în ape,\ndespărțită de ea însăși\nca doi îndrăgostiți după îmbrățișare?...\n\nDe ce te-oi fi iubind, ochi melancolic,\nsoare căprui răsărindu-mi peste umăr,\ntrăgând după el un cer de miresme\ncu nouri subțiri fără umbră?\n\nDe ce te-oi fi iubind, oră de neuitat,\ncare-n loc de sunete\ngonește-n jurul inimii mele\no herghelie de mânji cu coame rebele?\n\nDe ce te-oi fi iubind atâta, iubire,\nvârtej de-anotimpuri colorând un cer\n(totdeauna altul, totdeauna aproape)\nca o frunză căzând. Ca o răsuflare-aburită de ger.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSufletul metalic al orașului\n\n\n\nSe face seară și orizontul coboară.\nOrașul își ridică un cartier spre lună.\nE un sunet de fier, de cabluri întinse.\nUmbrele oamenilor încep să apună.\n\nCând ridic brațul, umbra lui ascuțită\nizbește capătul străzii de unde vii, necunoscut,\nde parcă-aș fi zvârlit la întreceri o lance\npe care o primești nepăsător în scut.\n\nEști sufletul de metal al orașului.\nÎn amurguri apari în piețele ovale:\n- Cetățeni, s-a făcut seară. Încep serbările!\n(Brațele tale bărbătești par două macarale)\n\nTe-ntâlnesc uneori, când mă-ntorc de la lucru.\nGândurile izbesc în stele și ele răsună.\nDe-a lungul stâlpilor zvelți, când mă-ntorc\nde la lucru,\nun cartier al orașului se ridică la lună.\n\nNu te recunosc nicviodată de la prima privire;\niei mereu un alt chip.\nAzi mi-apari ca o schelă îndrăgostită\nde tainicul zenit.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPoem\n\n\n\nSpune-mi, dacă te-aș prinde-ntr-o zi\nși ți-aș săruta talpa piciorului,\nnu-i așa că ai șchiopăta puțin, după aceea,\nde teamă să nu-mi strivești sărutul?...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDreptul la timp\n\n\n\nTu ai un fel de paradis al tău\nîn care nu se spun cuvinte.\nUneori se mișcă dintr-un braț\nși câteva frunze îți cad inainte.\nCu ovalul feței se stă înclinat\nspre o lumină venind dintr-o parte\ncu mult galben în ea și multă lene,\ncu trambuline pentru săritorii în moarte.\nTu ai un fel al tău senin\nDe-a ridica orașele ca norii,\nși de-a muta secundele mereu\npe marginea de Sud a orei,\ncând aerul devine mov și rece\nși harta serii fără margini,\nși-abia mai pot rămâne-n viață\nmai respirând, cu ochii lungi, imagini.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nBasorelief cu eroi\n\n\n\nSoldații cei tineri s-au așezat în vitrină,\nchiar așa cum au fost găsiți, împușcați în frunte,\nca să fie vazuți s-au așezat în vitrină,\nrespectându-și întocmai mișcarea lor ultimă,\nprofilul, brațul, genunchiul, mișcarea lor ultimă,\ncând au fost împușcați pe neașteptate în frunte\nsau între omoplați cu o flacără mai subțire\ndecât un deget de copil care arăta luna.\n \nÎn urma lor a rămas goală baraca,\nmirosind a obiele, a țigări strivite, a fereastră închisă.\nValizele de lemn care umplu baraca\nmai clănțăne încă din fierul minerelor,\nașa cum clănțăne luna din fierul minerelor\nacum, cu puțin inainte de-a fi deschisă,\nca să se caute-n ea scrisorile vechi și fotografiile vechi\nale timpului.\n \nSoldații cei tineri stau dați cu ceară\npe fețe și pe mâini, ca să lucească\ndați cu ceară ca să lucească, dați cu ceară,\nși așezați întocmai așa cum erau în secunda\ncând viața s-a rupt și moartea a-nghițit secunda.\n \nStau așa nemiscati, ne-ncetind să luceasca,\nși noi ne uitam la ei cum am privi luna\nrăsărind chiar din mijlocul pieții.\n \nPentru noi, care suntem acum de-o vârsta cu ei,\ndeși stau de ani lungi în vitrină,\npentru noi, care i-am ajuns din urmă și trecem de ei,\nși inimă bătând avem, și memorie,\no proaspătă, din cale-afară de proaspătă memorie,\nsoldații cei tineri s-au așezat în vitrină\nși se imită pe ei însuși într-una,\nca și cum ar fi vii.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nFrunzișuri\n\n\n\nSe-apropie aniversarea frunzelor lovite de ploaie.\nAmintirea întâmplărilor mele \nvine din viitor, nu din trecut. \nDeci spun: se vor dărâma mari frânghii de ploaie \nprin aerul umed care ne-a-nfășurat\nînserările. \n\nInimă, inimă, planetă misterioasă, \nsuflete, suflete, aer prin care se-apropie \nimaginile tale tandre, puțin fluturate \nde respirația mea.\n\nSe-apropie aniversarea frunzelor lovite de ploaie, \naniversarea pietrelor de căldărăm în care \npotcoava lunii va izbi, când voi trece ridicat în să\naniversarea bicicletelor rezemate de zid, aniversarea \nnumerelor de licean purtate la mânecă, \naniversarea tuturor vorbelor care \nțin în dinții literelor\ndorințele, dragostea... \n\nInimă, inimă, planetă misterioasă \npe care mi-ar fi plăcut să trăiesc și să mor. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCătre Galateea\n\n\n\nÎți știu toate timpurile, toate mișcările, toate parfumurile\nși umbra ta, și tăcerile tale, și sânul tău\nce cutremur au și ce culoare anume,\nși mersul tău, și melancolia ta, și sprâncenele tale,\nși bluza ta, și inelul tău, și secunda\nși nu mai am răbdare și genunchiul mi-l pun în pietre\nși mă rog de tine,\nnaște-mă. \n\nȘtiu tot ce e mai departe de tine, \natât de departe, încât nu mai există aproape -\ndupă-amiază, după-orizontul, dincolo-de-marea...\nși tot ce e dincolo de ele,\nși atât de departe, încât nu mai are nici nume.\nDe aceea-mi îndoi genunchiul și-l pun \npe genunchiul pietrelor, care-l îngână. \nȘi mă rog de tine,\nnaște-mă. \n\nȘtiu tot ceea ce tu nu știi niciodată, din tine.\nBătaia inimii care urmează bătăii ce-o auzi,\nsfârșitul cuvântului a cărui prima silabă tocmai o spui\ncopacii - umbre de lemn ale vinelor tale,\nrâurile - mișcătoare umbre ale sângelui tău, \nși pietrele, pietrele - umbre de piatră ale genunchiului meu,\npe care mi-i plec în fața ta și mă rog de tine,\nnaște-mă. Naște-mă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nInima\n\n\n\nBate, și eu știu că bate și vreau eu să bată.\nBate și-o aud întruna și nu mai vreau să bată\nDe fiecare dată, ca-ntâia dată.\nDe fiecare dată, ca ultima dată.\nN-are culoare, n-are, ca miezul de piatră,\nca miezul pietrei, de-ar bătea miezul de piatră.\nNimeni n-a văzut-o niciodată.\nMint ce-i care spun c-au văzut-o vreodată...\nEa bate,și eu știu că bate, și vreau eu să bată.\nO aud întruna, până nu mai vreau să bată.\nDar auzul meu și ea sunt doar o bucată,\nun singur bloc de piatră nedespicată.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSomnul cu fierăstraie-n el\n\n\n\nSomnul cu fierăstraie-n el\ntaie capetele cailor\nși caii aleargă nechezind cu sânge,\nca niște mese roșii, fugite pe străzi,\nde la cina cea de taină. \n\nȘi caii aleargă, în aburii roșii\nclătinând umbre. În șăi, fantome. \nFrunze se lipesc de gâturile lor\nsau se prăbușesc de-a dreptul în ele,\ncum se prăbușește umbra copacului în fântâni. \n\nAduceți găleți, aduceți căni mari de sticlă,\naduceți căni și pahare. \nAduceți căștile vechi rămase din război,\naduceți-i pe toți cărora le lipsește un ochi,\nsau în loc de braț au un loc liber,\ncare poate fi umplut. \n\nPeste tot sânge de cal decapitat\ncurge în voie, și\neu cel care-am văzut primul\nacestea\nvă vestesc că am băut din el ...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nArbor invers\n\n\n\nArbor invers, cu rădăcinile-n vânt,\ncu tălpile late ca frunza platanului,\naproape plutind, abia atingând\nanotimpurile anului.\nCu mâinile crestate ca frunza de stejar,\ncu trunchiul cu scorbură-adâncă\nîn care dorm urșii cu capul în jos, în zadar\nspre-un cer de pământ vrând s-ajungă.\n\nMereu cu creirul gol, cu ideile\nrăsfirate ca pe-un deal pomii rotați,\ndus în nori, în scâteile\ncelor neluminați.\nVăzut ca în apă, mereu,\nși foșnind de un vânt de pământ,\ncu rădăcinile înfipte în curcubeu\nși-n culori ce nu sunt.\n\nArbor invers am rămas, rupt din sferă\ncu sfera aceasta aidoma, geamănă...\nȘi totul îmi pare știut, dar nimica\ndin ce știu cu ce este nu se aseamănă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAlfa\n\n\n\nMai departe, mai aproape de centrul\nspațiului,\ninima mea se consumă.\n\nCapul meu, ca o flacără de lumânare,\nmereu își perde ochii fierbinți\narzând mâinile tale nevăzute.\n\nEl își hrănește lumina\ndin seninul trunchi\npe pământ și pe mare.\n\nMinunată pradă și sprijin\nal foamei- pământul -\nMinunat prilej de sete - marea.\nFlacără înceată, pierzându-și ochii\nmereu fierbinți,-\narzându-ți mâinile.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTinerii\n\n\n\nSe sărută, ah, se sărută, se sărută\ntinerii pe străzi, în bistrouri, pe parapete,\nse sărută întruna ca și cum ei însuși\nn-ar fi decât niște terminații\nale sărutului.\nSe sărută, ah, se sărută printre mașinile-n goană,\nîn stațiile de metrou, în cinematografe,\nîn autobuze, se sărută cu disperare,\ncu violență, ca și cum\nla capătul sărutului, la sfârșitul sărutului, dupa sărut\nn-ar urma decât bătrânețea proscrisă\nși moartea.\nSe sărută, ah, se sărută tinerii subțiri\nși îndrăgostiți, atât de subțiri, ca și cum\nar ignora existența pâinii pe lume.\nAtât de îndrăgostiți, ca și cum, ca și cum\nar ignora existența însuși a lumii.\nSe sărută, ah, se sărută ca și cum ar fi\nîn întuneric, în întunericul cel mai sigur,\nca și cum nu i-ar vedea nimeni, ca și cum\nsoarele ar urma să răsară\nluminos\nabia\ndupă ce gurile rupte de sărut și-nsângerate\nn-ar mai fi în stare să se sărute\ndecât cu dinții.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nOrologiu cu statui\n\n\n\n Pietrele deschid un ochi de piatră,\n oasele deschid un ochi de os. \n Câte-un bot au câinii-n loc de ochi, și latră\n din trei boturi, generos. \n E un schimb de ochi mereu în aer. \n Ochiul de pisică trece-n frunze. \n Frunzele foșnesc cu dulce vaier\n în orbitele pisicilor lehuze. \n Eu rămân cu pleoapele deschise, aburite. \n Ochiul meu sticlește-n turnul primăriei,\n și, deodată, simt cum prin orbite\n cu un prunc în brațe-apar statuile Mariei. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCoagula tristețea deodată...\n\n\n\nCoagula tristețea deodată,\nca-n valuri, trupul de mărgean,\nși trupuri de-necați zvârlea din matcă \nprivirea când mi-o prelungeam.\nS-a dus și ora de azi.\nLa radio s-a dat ora exactă:\n\"Cling, clang\" sau \"Ping, pong\"\nToți își privesc ceasurile\nnumai murdarul de mine\nca și cum nimica nu ar fi,\nmă gandeam, sau poate chiar strigam:\n\"Hai să ne strângem în brațe,\nhai, hai să ne strângem în brațe!\"\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDouăsprezece noaptea, cu dor\n\n\n\nCoridor de ore, timp pierdut.\nFrunze zburătoare, țări de toamnă.\nStrăzile pe care am trecut\nîn gâtlejul amintirii se răstoarnă.\nTrec secundele gravide; nasc urlând\npicături de ploaie repetate,\nvorbe ce s-au spus, își caută guri\nsă se lase în pereții lor pictate.\nBate-o oră sus, dar pân-ajunge\nsunetul la creier, se-nserează.\nDorm pavilioanele urechii, fuge\npe timpane o stafie trează.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMă las în continuare\n\n\n\nMă las în continuare de mine însumi plâns\nca-n vremea când puneam un ochi albastru\nla idee,\nși pe deasupra o sprânceană ca să-l țină strâns\nși-ntrors din ce e către ce e.\n\nȘi eu m-aș fi dorit un om frumos,\nsubțire și pătrat la falcă,\npeste stafii victorios\nsau cel mai înțelept din arcă.\n\nDe coadă aș fi tras în sus\ncometa adormind în patu-mi,\nbătut în cuie m-aș fi pus\npe cruci de-a lungu-mi și de-a latu-mi.\n\nDar mi-a fost dat pe lângă os\nsă am și nervi și chef de viață,\nși eu am vrut să fiu frumos\nașa cum legea ne învață.\n\nDar, o, am fost așa cum sunt,\ncum este osul repetat,\ndin cărămizi, un zid urcând,\nhaină de lucru și purtat,\n\npe care nu pot s-o sfâșiu,\nmai neavând un braț, o gură,\natâta timp cât am să fiu\ncu însumi, însumi de-o măsură.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nScrisoare medievală\n\n\n\nDuceam în viteză piramide de var,\ndar nu pentru ziduri, nu, nu.\nDuceam cuvintele acestei limbi romane\ndar nu pentru a fi spuse de guri.\nNoi suntem, iubito, aceiași.\nNumai pietrele s-au schimbat,\nnumai iarba.\nDomnește pe-aici violetul, tăcerea,\ncleiul tâmplăresc, oh, da,\ncu care ne lipim brațele rupte.\nNoi suntem, iubito, aceiași\nși nici nu se cunoaște, oh, da,\ncă sufletul nostru-i întors\ndintr-o călătorie în lumea\nperechilor, unu cu unu,\npom cu pom, iarbă cu iarbă,\npiatră cu piatră.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nN-am mai murit de foame...\n\n\n\nN-am mai murit de foame multă vreme.\nDe când în loc de ochi aveam ciuperci,\nși izbeau peste lopeți de trireme\nploi neântregi.\n\nEu am murit în trecut,\nchiar înainte de a mă naște.\nDe mercur instabil țin un scut\nla mâna stângă iscată ca o moaște.\n\nMă pregătesc de naștere,\ndorm în oul parfumat al bunicului meu\ncare a plecat în recunoaștere,\nchiar acum, în prezentul trofeu.\n\nÎmi fac de cap,âmi fac de frunze, îmi fac de cai,\npentru săgeți trupul meu este cresut.\nZeul A, zeul E, zeul I\ndovedesc c-am murit în trecut.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎngerul cu o carte în mână\n\n\n\nTrecea un înger,\npe un scaun negru așezat.\nTrecea prin aer, liniștit\nși mândru.\n\nEu îl priveam de la fereastră, cum\nprin ziduri trece ca prin fum.\n\nPrimește-mi un cuvânt, strigai,\ntu, îngere, împins din rai\nde-un vânt stârnit, de-o apăsare\na vreunui gând cu mult mai mare.\n\nDar îngerul tăcea, trecea\npe-un scaun negru stând, citind\no carte veche, strălucind\nîn legătura-i de argint, și grea.\n\nTrecu prin blocul nou din piață.\nTrecu prin chioșcul alămiu\nal stațiunii de benzină,\nabstras, divin.\n\nPrimește-mi, îngere, strigai,\npaharul care-l beau, cu vin.\nPâinea primește-mi-o și sarea...\nMi-apasă-n coastă înserarea.\n\nDar îngerul tăcea, trecea\nprin soba din odaia mea.\nPe un scaun negru sta, citind\no carte grea cu solzi de-argint.\n\nCând fu în dreptul meu, strigai -\no, îngere venit din rai,\nmă lasă să m-atârn și eu\nde scaunul tău, de brațul tău.\n\nAbia putui de un picior\nde scaun, să m-agăț din zbor.\n\nAstfel prin aer și prin ziduri\ncu îngerul zburam și eu,\nla fel cum flutură în vânt\nmătasa unui steag înfrint!\n\nȘi mă răneam de-acoperișe,\nde ramurile verzi, piezișe,\n\nși mă izbeam de stâlpii lungi,\nde cabluri și de sârme și de dungi...\n\nMă desprinsei de sus căzând\nîn piața înserată, liniștită.\nO, el se-ndepărta zburând,\nprin aer și prin ziduri străbătând\ncu cartea-n mâini, citind cu patimă\nnecontenită.\n\nO, el se-ndepărta și eu\ntot mai vroiam să-l văd, prin seară.\n...Dar el s-a dus alunecând,\nîmpins în rai ca de un vânt,\nsau, poate, de-apăsarea unui gând\ncu mult mai mare.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nUn soldat...\n\n\n\nUn soldat ținându-se cu mâinile\nde marginea unui nor...\nDe bocancii lui, cu mâinile încleștate\nse ține alt soldat. De bocancii lui\naltul, apoi altul, apoi altul și altul,\nși-așa până-n miezul pământului.\n\nEu mă las s-alunec pe șirul lor\nca pe-o frânghie,\nși-alunecând, cataramele\ncenturilor lor, îmi zgârie fața.\n\nȘi-alunecând, îmi zgârie pieptul\nși-alunecând, alunecând, îmi sfâșâie\nfâșii de carne,\nși-alunecând, alunecând rămâne din mine\nnumai scheletul.\n\nCând în sfârșit ajung, mă-ntind cu tâmpla\npe o piatră.\nÎn timp ce dorm, fâșiile smulse\nse-ntorc de sus și mă-nvelesc.\nM-ajunge din urmă și sângele pierdut,\nși durerea.\n\nDeschid ochii, mă uit.\nColoana de soldați, nu se mai vede.\nProbabil că vântul a-mpins-o\ncu nor cu tot, în altă parte.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nȘi poate de aceea...\n\n\n\nȘi poate de aceea, că nu suntem metalici\nși nici încetiniți, și nici lemnoși,-\nde aceea poate, când cocoșii galici\nse bat cu penele-nfoiate și frumoși,-\nnoi ridicăm din noi, un glob de gând spre vid\nși-l sprijinim în pălmi, deasupra, sus,\nși soarele se alungește spre el și își deschid\nîncă ceva din ele\nluminile de nespus.\n\nși se curbează câmpul supt, spre globul\nacesta, doritor,\nși viitorul își întinse leneș lobul\nînspre prezent, rupându-se din viitor\n\nDe-aceea poate apărăm mai palizi,\nși-n largi mișcări orizontale, de înot,\nun glob de gând întindem, tot și tot\nmai sus, spre sorii candizi...\n\npână se lipesc de el bucăți de cer albastre\nși-aterizate păsări, cu umbrele zburând,\nși relieful viu al trupurilor noastre\ndevine relieful acestui glob de gând.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎnchinare\n\n\n\nAdolescenții, bărbații, bătrânii\naspirația, rodnicia, împlinirea\nvârste trecându-și puterea, arborele\ndin cele opt ore - ale zilei de muncă.\n\nMai mulți fii ai pământului țării,\nce fericire!\nEi fac să răsară-n opt ore sfera\nîntreagă a Timpului!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPoezia\n\n\n\nPoezia este ochiul care plânge.\nEa este umărul care plânge,\nochiul umărului care plânge.\nEa este mâna care plânge,\nochiul mâinii care plânge.\nEa este țapa care plânge,\nochiul călcâiului care plânge.\nO voi, prieteni,\npoezia nu este lacrimă\nea este însuși plânsul,\nplânsul unui ochi neinventat,\nlacrima ochiului\ncelui care trebuie să fie frumos,\nlacrima celui care trebuie să fie fericit. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nRâsu' plânsu'\n\n\n\nPleoapă cu dinți, cu lacrimă mânjită,\nsare căzută în bucate,\ndovadă că nu pot trăi numai acum\nsunt amintirele mele, toate ... \n\nDovadă că nu pot vedea fără martori\ne copilăria, adolescența mea,\ndublând neființa acestei secunde\ncu neființa ei de cândva. \n  \nAh, râsu' plânsu'\nah, râsu' plânsu'\nmă bufnește când spun\nsecundei vechi putrezind în secunda\nde-acum. \n\nAh, râsu' plânsu'\nah, râsu' plânsu'\nîn ochiul lucrurilor reci\nși-n dintele lor mușcător, ca și sceptrul\nneinventaților regi. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nZicere\n\n\n\nOrice om prost este o gratie.\nO, tu abundență de colivii!\nInimă tu, felină prămație\npândind peste tot colibri.\n\nCa noroc, păsările cântătoare\nstau la locul lor agățate în cui.\nCe noroc, fiecare\nare pasărea lui.\n\nFiecare om prost e o gratie groasă\npentru stelele căzătoare\nastfel se face că ele se lasă\nnumai când sună ora de culcare.\n\nAtunci cerul rămâne neprivit\nși fiecare stea de capul ei, -\niar cine nu a adormit\nare dreptul la o pasăre cântătoare,\nla două, la trei ...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSomnul și trezia\n\n\n\nFiindcă nici eu nu-nțelegeam nimic\nși nici tu\nam crezut că suntem de-o seamă.\nNe-am mărturisit unul altuia\ncel mai tainic secret, -\nacela că existăm...\nDar era noapte și, vai, dimineața,\ncumplită vedere,\nm-am trezit cu tâmpla pe tine\ngalbenule, snopule, grâule.\nȘi m-am gândit -Doamne,\nce fel de pâine voi mai fi fiind\nși eu,\nși pentru cine?\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCotropirea frunzelor\n\n\n\nSmulgem frunzele și facem\npat din osul pomilor\npaștem iarba și o toarcem\nprin burta flămânzilor.\nNe uităm în sus, la stele,\nneștiind că-s mai departe\nfrunzele din pom, acele\nscuturând în toamnă moarte.\nNu-ntre oameni e cuțitul\ndușmănia, sfântă milă\nci-ntre sânge, vai, și verdea\nneânvinsa clorofilă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPierderea ochiului\n\n\n\nAș ciocăni cu unghia până când\nn-aș mai avea unghie,\nși cu degetul până când\nmi s-ar toci.\n\nDar a venit la mine\norbul și mi-a spus:\n\"Lasă-ți, frate, unghia-n pace,\ndacă ai cumva un ochi\nîn vârful ei,\nde ce să-l spargi?\"\n\nȘi totuși și totuși\npoarta asta, dintre mine și tine,\ntrebuie zguduită de cineva.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNecuvintele\n\n\n\nEl a întins spre mine o frunză ca o mână cu degete.\nEu am întins spre el o mână ca o frunză cu dinți.\nEl a întins spre mine o ramură ca un braț.\nEu am întins spre el brațul ca o ramură.\nEl și-a înclinat spre mine trunchiul\nca un măr.\nEu am inclinat spre el umărul\nca un trunchi noduros.\nAuzeam cum se-nțetește seva lui bătând\nca sângele.\nAuzea cum se încetinește sângele meu suind ca seva.\nEu am trecut prin el.\nEl a trecut prin mine.\nEu am rămas un pom singur.\nEl\nun om singur.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMuzica\n\n\n\nDeodată au venit pe sub copaci.\nDuceau cu ei o chitară\ncare lăsa în seară\no umbră grea, triunghiulară.\n\nDupă aceea au început să cânte\nși melodia a întins spre tine\nbrațele ei reci.\n\nEu mă uitam în pământ,\nîn miezul pământului,\nsă te zăresc când ai să treci.\n\nMelodia întindea spre tine\nbrațele ei feline, brațele ei reci,\nși n-am simțit când te-a-mbrățișat\ncu îmbrățișarea\npe care uneori ți-o dă înserarea,\nelectric și-ntunecat.\n\nMelodia ospăta din tine\ncum ospătează dintr-o pradă\no forfotă de raci.\n\nDeodată au plecat de sub copaci.\nDuceau cu ei o chitară\ncu o umbră grea, triunghiulară,\nsmulsă din seară, ruptă din seară.\n\nCând mi-am întors spre tine chipul\nzăzui doar un schelet ce-l lustruia\nnisipul.\n\nO, draga mea, iubita mea,\nfemeia mea,\nbine-ai venit dintotdeauna.\nȚi-am sărutat arcada, sternul,\nosul suav ce-mpodobește mâna,\nscheletul clipei străbătând eternul...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNoi\n\n\n\nNoi suntem semințe și pământul e al nostru,\nștim cel mai bine locul și patima și rostul,\nștim cel mai bine legea și mersul înainte,\nsuntem după nevoie și lacrimă și dinte.\n\nNu cerem nimănuia nimic, însă oricine\ndacă el vrea-l numim și prieten și vecine.\nAici și pâinea, sarea, noi a avem la masă,\ncăci ne-am făcut-o singuri, zidindu-ne o casă.\n\nNu zicem rău de nimeni, stăpâni peste pământ\nNoi suntem în picioare, sub noi străbunii sunt.\nDe-aceea poate-n libertate să lucească,\ndeasupra noastră, universala boltă albastră.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGrosimea pământului\n\n\n\nDe la o vreme pământul are în jos\nosul bunicului meu cel mai frumos\nși mai jos de jos el are\numbra osoasă a strămoșului oarecare.\nUnde se sfârșește pământul,\nîn jos, se începe gândul.\nTotul e plin de strămoși\ncare ne țin pe umerii lor victorioși.\nMă uit la mine, mă uit la tine\nși văd pomii pe care-i vom ține\ncrescut în pământul de deasupra și viitor,\ncare acum e numai nor,\npeste trupurile noastre vii\nde strămoși ai celor care vor fii.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCu bulgări de zăpadă-n mâini\n\n\n\nCu bulgări de zăpadă-n mâini\nazvârl în focul veșnic.\nO zână, ninsă săptămâni,\nîmi ține luna sfeșnic\n\ncând, aplecat și încordat,\nîn focul veșnic bulgări reci\nazvârl, mai alb, mai nepătat\ndecât au fost în veci.\n\nSe stinge? Nu se stinge, nu!\nEl arde-n flame lungi și iată\nsprânceana mea-i de fum acu\nși fruntea încordată.\n\nApă și foc, gheață și fum, -\nazvârl și strig, azvârl și strig:\nPriviți-mă, trăiesc și sunt acum,\nși mă las nins și nu mi-e frig.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMorțile iubite\n\n\n\nSunt gata să mor înecat\nîn aceste sunete de privigetoare\nasupra cărora m-am întâmplat\nîn dimineața răsărind fără soare.\nMă agăț de orele vechi\ndar fug toate-napoi,\ntotdeauna nesigure și perechi,\nasemenea cailor înhămați câte doi.\nRidic mâna prin frunze spre cer,\nridic din ea însăși vocala strigând,\ndar tace privighetoarea și pier\nmorțile mele iubite, din gând.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAcum vom sta...\n\n\n\nAcum vom sta înlăuntrul unui ochi\nvăzuți din toate părțile.\nSfera ne va-nconjura glorios\ndeodată cu hărțile.\nCopaci cu vârfurile întoarse spre noi,\nmunți, orașe, catedrale...\nCa pe un zid al morții mașinile\nînegresc, albe spirale.\nTe țin de umăr. Tu.nclini tâmpla\nrece ca.ntotdeauna.\nSuntem doi și singuri\nși-n loc de inimă ne bate luna.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nLabirint în flăcări\n\n\n\nDeci ceea ce nu se-nțelege\nsuie în ceruri, palid fum,\ndă Lycurg o nouă lege\npoimâine, mâine, acum, -\n\nCum că potrivit se-arată\nla distrugerea de sens\nlitera neînarmată\nîn cuvântul cel mai dens.\n\nBa muiere, ba bărbat e,\nsemn și semne la un loc\no, cuvântule, cetate\npururea în fum și foc.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPlantonul de noapte\n\n\n\nSoldații dorm cu un braț căpătâi\natât de destinși, că portocalie\npe chip le răsare fața dintâi\ncea din copilărie.\n\nSingur plantonul e treaz\nși-i privește în tăcere.\nPeste odihna lor, azi\nel are putere.\n\nÎi veghează privindu-i pe rând\ncu privire tandră, ciudoasă\n... și deodată începe să scrie în gând\no lungă scrisoare acasă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nN-au murit în zadar\n\n\n\nN-au murit la Plevna în zadar\nstrăbunii din legende și din povești,\no dovedesc prea clar\ncuvintele: Sunt, Ești.\n\nN-au murit în zadar\npărinții părinților noștri la Mărășești,\no dovedește prea clar\nvorba care-o zic azi: Sunt, Ești.\n\nÎn Tatra n-au murit în zadar\npărinții noștrii cei tineri, cerești.\nIată-ne, rostim cu mândrie și clar:\nSunt, Ești.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nUn pământ numit România\n\n\n\nI\n\nȘi-a venit un nor cu coarne\npeste sufletul meu, Doamne\nsă mă-npungă a venit\nnumai chiar din infinit.\n\nȘi-a venit un os subțire\ndintr-o altă-naltă fire\ndat cu fluier supt de sunet\nși cu fulger fără tunet.\n\nA venit la mine nimeni,\nsăruri și piper și chimeni,\nverdele din frunza smulsă,\nlaptele din țâța scursă\nși mi-au pus la ploape-un fel\nde vedere, de cercel\nși în inimă nisip\nși pe chip altfel de chip,\nvoind nevăzută hidră\nsă mi-o-ntoarcă-n sus, clepsidră.\n\nNemaivrând în mine sânge,\nochiului i-au dat a plânge\ntot cu luna lacrimă\ncu stelele patimă.\n\nA venit la mine \"Da\"\ncare tocmai învia\nși-a venit la mine \"Nu\"\nde însumi vărsat în tu.\n\nAu venit să îmi propună\nca să fiu la noapte lună\nși-ntre coaste să îmi fiu\nalergare de-argint viu,\nde aur, de platină,\nde stejar, de paltină,\nde cuvânt, de necuvânt,\nneștiind că sunt pământ.\n\nII\n\nAtârnat de ploaie ca vântul de nori\nca negrul de aripa neagră.\nBate bătrânul fâlf, bate,\nzboară bătrânul pe sub pământ\nprintre viermi și rădăcinile minunate\nale stejarului, ale plopului, ale gutuiului,\nale prunului, arinului,\nale nuștiucuiului.\n\nIII\n\nPește, lapții tăi de pește,\ndedesubt mereu aflat\nah, Carpaților, cerește\nstâncile din voi decad\nmai ducând la vale o monedă\nsau vreun vultur smuls impar,\ndecăzut prin lumea cea concretă\nroaba legilor cu har.\nPer Scorilo, Decebalus\npe un vechi, oho, de tot\nzeu-inel ținând dantura\ncea lactee strânsă-n bot.\nA băut din țâța mare\nhrana cea otrăvitoare\ncântărită în cântare,\nțepenită în cleștare\ncum e musca-n chihlimbare,\ncum e trupul pe picioare\nși mirosul din pahare\nși pistolul în șerpare,\ncum e, \"are\" în \"nu are\" ,\nnu-știu-ce în nu-știu-cum,\nieri și mâine în acum.\n\nIV\n\nDuce-ți trupurile. Un dulce dor\nmă paște-n câmpul de mohor:\nNeânșeuat,\nnepotcovit, neânjugat.\nDuceți trupurile. Să se lase\nalbul cel mai alb pe oase,\nsă îmi fie duhul ghimp\nrupând pielea de pe timp.\n\nDuceți trupurile. File\nspartă coasta-colivie,\ninima să iasă-afară\nla vedere peste țară.\nDuceți trupurile. Fie\nspartă coasta-colivie,\ninima să iasă-afară\nla vedere peste țară.\nDuceți trupurile. Doamne,\nsă ne dezbrăcăm de haine,\ncum e apa dezbrăcată\nde izvorul care-o poartă\nși se-mbracă-n cel ce-o bea\nînsetat de setea sa\nde rămâne tot neud\nde la nord până la sud.\n\nTrupurile! Nu vederea\ncea căzută-n ochi ca mierea\nnici auzul, nici mirosul\nlocuind în trup ca osul.\nDuceți trupurile. Vină\npeste noi din nou lumină.\n\nDuceți trupurile. Bate\nmulțime-n singurătate.\n\nScade marea. Trupurile\nvaluri scad în tuburile\npietrelor din cuburile\nsărurilor, \nmalurilor.\n\nDuceți trupurile,\ntrupurile\nScade marea, cuburile\nsărurilor se usucă\ncu un fel de dor\nde ducă.\n\nV\n\nDe două mii, pământul, de ani\nse îngrașă cu trupuri\ndin trupurile noastre\nnăscând mereu copaci.\n\nȘi timpu-și smulge ochii\nși-i lasă ca pe-o nadă\ncercând să prindă-un pește al vederii.\n\nSe-ntinde o blândețe\nîncolăcind în sus\ncâte o rază-a lunii împietrită.\n\nDe două mii de ani acest pământ\ndin trupurile noastre face parte.\n\nNoaptea, în lanul cel de grâu\ncând fluier herghelia din prundișuri\nsuntem de față eu și tu\nși tu și tu,\nviii și morții laolaltă.\n\nUn nod e-n viață. Restul\nfrânghiuei spânzură în jos.\nO mie de strămoși atârnă-aici\nde fiecare suflet.\n\nStrăbunii dorm,\napele curg,\nluna răsare\nși apune.\nPământ de carne ești,\npământ de carne...\nPentru un om o, câtă lume!\n\nPământ atârnând înapoi cu morții tăi,\ntu care-mi începi direct din spinare,\npământ de carne de mii de ori\nsărată sub șei de sare.\n\nPământ de carne, bun de mâncare,\npământ de oase străluminând\no, ce miros violent,\nce sfântă duhoare\nde diamant au pietrele tale,\npământule de pământ!\n\nAm să te-ngraș la rândul meu\ncu mine,\nlăsându-ți doar scheletul alb\nsă-ți fie verighetă-n jurul râurilor,\npământ de carne,\npământule de pământ.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDe dragoste\n\n\n\n\n\nEa stă plictisită și foarte frumoasă\npărul ei negru este supărat\nmâna ei luminoasă\ndemult m-a uitat, -\ndemult s-a uitat și pe sine\ncum atârnă pe ceafa scaunului.\n\nEu mă înec în lumine\nși scrișnesc în crugul anului.\nÎi arăt dinții din gură,\ndar ea știe că eu nu râd,\ndulcea luminii faptură\nmie, pe mine mă înfățișează pe când\nea stă plictisită și foarte frumoasa\nși eu numai pentru ea trăiesc\nîn lumea fioroasă\nde sub ceresc.\n\n\n\n\n\n\n"
    },
    {
        "Text": "\n\nNichita Stanescu\n\n\n\n\nN-ai să vii\n\n\n\nN-ai să vii și n-ai să morți\nN-ai să șapte între sorți\nN-ai să iarnă, primăvară \nN-ai să doamnă, domnișoară.\n\nPe fundalul cel albastru \ndin al ochiului meu vast \nmeteor ai fost și astru\nși încest ai fost, prea cast.\n\nUite-așa rămânem orbi\nsurzi și ciungi de un cuvânt. \nSoarbe-mă de poți să sorbi \n\"S\" e rece azi din sunt. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nFel de sfârșit\n\n\n\nAdevarata mâna n-o întind.\nNu ating cu ea decât cuvintele.\nAltfel\ncopacul atins, de mirare s-ar trage în sine însuși,\ncum se trage în sine însuși cornul de melc\nși ar deveni un punct.\nNu ating scaunul.\nS-ar trage în sine însuși\nși ar deveni un punct.\nNici prietenii nu mi-i ating.\nNici soarele, nici stelele, nici luna.\nNu ating nimic.\nDeși urăsc punctul, Doamne,\nlocuiesc într-un punct.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTestament\n\n\n\nMă cirpesc cu vorbe, cu substantive,\nîmi cos rana cu un verb.\nNobile paleative\nde serv.\n\nÎți scriu cu trupul meu viața\nși mersul stelelor ți-l scriu.\nVocala cea mai lungă este ața\nîn care mortu-l cos, de viu.\n\nCăci trebuie să dăm și mărturie,\naltfel nimica n-ar mai fi,\nîn dulce scriere târzie\nținând alături morții și vii.\n\nTu ombilic din care curge\nvorbirea numai altor guri\nfără să știm unde ne duce\nîn care dalbe viituri.\n\nÎncât nu știm cine trăiește -\ncuvântul poate, poate trupul.\nZâpada albâ Doamne, poate,\nsau urma-n ea, pe care o lasă lupul...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nEstompare\n\n\n\nDin ce în ce te stingi, te ștergi\nde peste sternul meu, faptura,\ndira lucindă și, de melci,\ntandra arsură.\n\nAbia te țin într-un cuvânt,\nori în albastrul meu iris,\niarba-ncolțind dintr-un pământ\nde somn, de vis.\n\nDacă-nchid ochiul, te strivesc în pleoape,\ndacă respir, te-mping în aer,\nneoglindito peste ape\ntu, dulce vaer.\n\nAh, vine norul și mă șterge\ncu un burete foarte rece.\nRămân ce-am fost, un tron de rege\ndin care ai plecat de mult...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAusweis\n\n\n\nScot sângele ștampilat la vedere.\nMi se dă drumul.\nScot osul sculptat la vedere.\nÎntârzâi o secundă, dar mi se dă drumul.\n\nScot îndurătoarea limbă vorbită, la vedere.\nDicționarele sunt pregătite, așa că mi se dă drumul.\n\nDe ce vrei să treci, m-a întrebat moartea.\nSunt liber, i-am răspuns,\nașa că nu am chef să-ți răspund.\nEa a stat un timp descumpanită,\napoi, mi-a dat drumul.\n\nAm pe mine toate ștampilele.\nDacă vreți să știți\neu, unul, sunt în ordine,\nmie mi se dă drumul.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDin nou, noi\n\n\n\nBun, dar cu noi cum rămâne?\nEi au fost mari, tragici, sfinți...\nEi au mâncat pâine,\npărinților noștri le-au fost părinți.\n\nDar noi, dar cu noi?...\nLor le-a fost frig, au pătimit,\nau mers prin zăpadă, prin noroi,\nau murit și s-au nemurit.\n\nNoi trăim, cu noi cum rămâne?\nS-a hotărât ceva? S-a hotărât?\nCând anume și ce anume?\nSuntem, dar ne este urât!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPasăre dormind\n\n\n\nDoarme, \nDoamne, pasărea\ntăvălindu-și aripa\nsub ea, numai sub ea\nsub ea, numai sub ea...\n\nPlouă nori, plouă de somn,\nvis de beizade, de Domn\n\nPasăre dormind,\npasăre mâncată,\nmistuită, fluturată.\n\nPe zăpadă ce se vede?\nO umbră de frunză verde.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGalben copil, oprit în poză\n\n\n\nGalben copil, oprit în poză și-nrămat\nfără suflare și dormind,\nți-aș spune-un basm adevărat\ncălare pe un cal murind.\n\nCine a tras în calul meu?\nCu ce săgeată, cu ce floare?\nBeau apă azi din curcubeu,\nel singur nu mă mai doare.\n\nCăutați-mă pe sub potcoava lui,\nsăpați întruna și adânc\npoate-o s-ajungeți voi întâi\ndincolo de pământ.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nVederea aceasta e relativă ochiului meu\n\n\n\nEheu, țipă gândul.\nTaci dracului, i-am spus ierbii verzi.\nPierzi totul, i-am spus.\n\nVor înceta aceaia care pot să iubească,\ndomnească va fi așezarea ta între morți.\n\nSecunda aceasta e relativă\norei\npe care ți-o atârni între țâțe.\n\nTaci dracului, i-am spus.\nDar ea n-a tăcut.\nDing și dang ar bate ceasul,\ndar i-am smuls limbile\nși clopotul\nși l-am lăsat mut.\n\nE relativă vederea, eu mă pregătesc\nsă-mi smulg ochiul\nși să-l dăruiesc acelei umbre cu aripi\nsă stea pe el să-l încălzească ca o pleoapă.\nTaci dracului, i-am spus ochiului\nîn tine pasărea este moartă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMă învelesc de frig...\n\n\n\nMă învelesc de frig într-o speranță\ncum se-nvelește soba nou zidită\nîn relieful de faianță\ncu focul pururi logodită.\n\nNu pune mâna peste mine dacă-i vară\ncăci n-ai să înțelegi nimic\nstimată doamnă-domnișoară\ndin frig.\n\nCi vino când nu merge nimeni,\ncând nu avem picioare, vino\ndar mai ales când voi fi orb,\nlumino.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTot universul nostru era albastru și gol\n\n\n\nTot universul nostru era albastru și gol\niar noi retrași în bulgărul numit pământ\nviață eram deasupra și la subsol\nmurind, murmurând.\n\nViii și morții viilor\nunii într-alții și unii peste alții...\n\nTot universul nostru era albastru și gol.\nLocul pe care-l ocupam, cei vii și cei morți\nrepede se ghicea sau domol\nluat în neștire; sau tras la sorți.\n\nNoi ne țineam unii de alții\nViii și morții.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNumărătoarea\n\n\n\nNumărătoarea începe cu doi.\nUnul nu este numărabil\nPlouă Doamne și transformi în noroi\nsufletul meu de câmp arabil\n\nNumărătoarea începe cu doi\nUnul nu este și nici nu există\nPământ amestecat cu apă, noroi\nse numeștre cu vorba cea tristă\n\nNumărătoarea începe cu doi,\ndar, și sfârșitul...\nPlouă peste infinit. Murdar de noroi\nsau, născător de noroi e infinitul.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nRugare\n\n\n\nMai urât de cât sunt\npot fi văzut\nMai frumos nu!\n...mai sabie, da. Mai scut.\n\nAltfel am pierde bătălia,\nosul, artera,\nglia și norul\nurâtul și frumosul.\n\nDă-mi Doamne victorie,\najută-mă să-mi înving dușmanii,\npielea de pe mine, marginea,\norele, anii.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMit\n\n\n\nIncapabil să pierd\ninapt pentru fire,\nalerg\nîn neștire.\nFoarte greu mă primesc\nsă fiu cum sunt.\nLocul ceresc\ne sub pământ.\nIar pământescul\nmănâncă de foame cerescul.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nA mea\n\n\n\nSinguratecă ea mă așteaptă să-i vin acasă,\nÎn lipsa mea ea se gândeste numai la mine,\nea cea mai dragă și cea mai aleasă\ndintre roabele sublime.\n\nEi i se face rău de singurătate\nea stă și spală tot timpul podeaua\npână o face de paisprezece carate\nși tocmai să calce pe dânsa licheaua.\n\nEa spală zidul casei cu mâna ei\nși atârnă pe dânsul tablouri\nca să se bucure derbedeul, e-hei\ncăzut de la ușă-n ecouri.\n\nEa își așteaptă bărbatul bețiv\nCa să-i vină acasă\nși degetele albe și le mișcă lasciv\npentru ceafa lui cea frumoasă.\n\nPregătindu-i-le de dezbătat\nea ține în boluri și zeamă acră,\npărul lung și negru și-l întinde de la ușă spre pat\nsă nu greșească bărbatul niciodată\ndrumul predestinat.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAl meu suflet, Psyhée\n\n\n\nA venit un înger și mi-a zis:\n- Ești un porc de câine,\no jigodie și un rât.\nPute iarba sub umbra ta care o apasă;\nmocirlă se numește respirația ta!\n- De ce, i-am strigat, de ce?\n- Fără pricină!\nA venit îngerul și mi-a zis:\n- Mai străvezie este sticla\ndecât cel mai statornic gând al tău!\nÎn curând ai să mori și viermi\nîți vor forfoti în nări, în bot, în rât, în trompă!\n- De ce, i-am strigat, de ce?\n- Fără pricină! îmi zise îngerul...\nApoi îngerul, ah, îngerul, ah, îngerul, ah, îngerul\na plecat cu aripi de aur zburând\nîntr-un aer de aur.\nFluturi de aur\nfâlfâiau în aura îngerului de aur.\nEl zbura aiurit,\nel era cu totul și cu totul de aur.\nEl se depărta către o depărtare de aur,\nîn care apunea soarele de aur.\n- De ce te îndepărtezi de la mine, i-am strigat,\nde ce pleci, de ce?\n- Fără pricină mi-a răspuns, fără pricină...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎn dulcele stil clasic\n\n\n\nMă învelesc de frig într-o speranță\ncum se-nvelește soba nou zidită\nîn reliefuri de faianță\ncu focul pururi logodită.\n\nNu pune mâna peste mine dacă-i vară\ncăci n-ai să înțelegi nimic\nstimată doamnă-domnișoară\ndin frig.\n\nCi vino când nu merge nimeni\ncând nu avem picioare, vino\ndar mai ales când voi fi orb,\nlumino.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nA cumpăra un câine\n\n\n\nA venit îngerul și mi-a spus:\n- Nu vrei să cumperi un câine?\nEu nu am fost în stare să-i răspund.\nCuvintele pe care i le-aș fi putut striga erau\nlătrătoare.\n- Nu vrei să cumperi un câine?\nm-a întrebat îngerul, ținând în brațe\ninima mea\nlătrătoare,\ndând din stânga ca dintr-o coadă.\n- Nu vrei să cumperi un câine?\nm-a întrebat îngerul\nîn timp ce inima mea\ndădea din sânge ca dintr-o coadă.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nStrăfund de ochi\n\n\n\nValul venind spre mine a împietrit în aer\nO, chiar și tu, iubito, ai rămas\nîntr-o deplină nemișcare.\n\nȘi timpul are febră\nO, el mă arde\nsecunda este fixă ca o perlă\nși stropii valului atârnă-n aer.\n\nTu, atât apuc să strig, tu\nși cuvântul începe să se vadă\nîncet,âncet cum se vede lăsarea de noapte,\ncuvânt din două litere: tu.\n\nAnimal monstruos, înțelesul\ns-a oprit, și începe să se vadă...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSemnal\n\n\n\nÎncet! Mergeți încet!\nNu vedeți? Piatra e obosită.\nEa doarme. Doamne, ea doarme.\nPiatra e foarte obosită.\nÎndepărtați caii!\nȘi tu, ce faci acolo, tu...\nCu tine vorbesc! Fii atent!\nFace prea mult zgomot răsărirea aceasta de soare\nPiatra e obosită.\nSă tacă luna răsărind!\nAveți grije, faceți tăcere. Tăceți -\nPiatra e obosită.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎn timp\n\n\n\nTotuși, eu am văzut o pasăre\ncare a ouat în timp ce zbura...\nTotuși, eu am văzut un om plângând\nîn timp ce râdea...\nTotuși, eu am văzut o piatră\nîn timp ce era...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPoetul și soldatul\n\n\n\nPoetul ca și soldatul\nnu are viață personală.\nViața lui personală este praf\nși pulbere.\n\nEl ridică în cleștii circonvoluțiunilor lui\nsentimentele furnicii\nși le apropie, le apropie de ochi\npână când le face una cu propriul său ochi.\n\nEl își pune urechia pe burta câinelui flămând\nși îi miroase cu nasul lui botul întredeschis\npână când nasul lui și botul câinelui\nsunt totuna.\n\nPe căldurile groaznice\nel își face vânt cu aripile păsărilor\npe care tot el le sperie ca să le facă să zboare\n\nSă nu-l credeți pe poet când plânge\nNiciodată lacrima lui nu e lacrima lui\nEl a stors lucrurile de lacrimi\nEl plânge cu lacrima lucrurilor.\n\nPoetul e ca și timpul\nMai repede sau mai încet\nmai mincinos sau mai adevărat\n\nFeriții-vă să-i spuneți ceva poetului\nMai ales feriți-vă să-i spuneți un lucru adevărat\nDar și mai și, feriți-vă să-i spuneți un lucru simțit\nImediat el o să spună că el l-a zis,\nși o să-l spună într-așa fel încât și voi\no să ziceți că într-adevăr\nel l-a zis\n\nDar mai ales vă conjur,\nnu puneți mâna pe poet!\nNu, nu puneți niciodată mâna pe poet!\n\n...Decât numai atunci când mâna voastră\neste subțire ca raza\nȘi numai așa mâna voastră, ar putea\nsă treacă prin el\n\nAltfel ea nu va trece prin el,\nși degetele voastre vor rămâne pe el,\nși tot el va fi acela care se va lăuda\ncă are mai multe degete decât voi.\nȘi voi veți fi obligați să spuneți o da,\ncă într-adevăr el are mai multe degete...\n\nDar e mai bine, dacă-mi dați crezare,\ncel mai bine ar fi să nu puneți \nniciodată mâna pe poet.\n\n...Și nici nu merită să puneți mâna pe el.\nPoetul e ca și soldatul\nnu are viață personală.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTragere la sorți\n\n\n\nTragem la sorți\ncu inima smulsă dintr-un străin.\nMartorul întreabă: cap sau pajură?\nNici cap nici pajură, răspunde corul antic.\nInimă, pur și simplu.\nInimă pe toate fețele?\nInimă pe toate fețele!\nȘi unde este Omul cu M mare?\nUnde să fie? În moarte.\nDacă trageți la sorți cu inima lui\nunde vreți să fie?\nOmul cu M mare se află în moartea cu m mic.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\n***\n\n\n\nCe fel de tren marfar ești tu\ndacă ți-e trupul meu șină de carne;\nCe fel de măr ești tu\ndacă ți-e ramură viața mea?\n\nEu locuiesc într-un tril\nde privighetoare\nDorm cu ceafa pe nota Do\nși-mi încălț piciorul\nîntr-un saxofon\n\nDu-te, îmi strigă ciocanul,\ndu-te,\ndu-te idiotule de cui de fier,\ndu-te,\nnu vezi că te bat în palma\nunui crucificat?\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nRecele echilibru al stelelor\n\n\n\nVor veni timpuri minunate\ncând echilibru rece al stelelor\nse va rupe, și când\nșirurile celor care au fost\nse vor uni cu cei care sunt\n\nOmul, o câte trupuri a avut\nși în câte trupuri încă se va \nîncerca să mai fie!\n\nOmul! de câte trupuri are nevoie\nca să se poată hrăni până la capăt\ndin sfera aceasta instabilă!\n\nVom mânca până la urmă\ntot pământul acesta albastru.\nÎl vom roade, îl vom roade.\n\nÎi vom azvârli capul și oasele\niar Omul, Omul nesătul,\ncu un miliard de trupuri\nva începe să roadă flămând\nrecele echilibru al stelelor.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDespre starea de zbatere\n\n\n\n Ca și cum un tăiș superior\n mi-ar fi despărțit norii de vârfurile munților,\n așa se zbate trupul meu uriaș, decapitat,\n lăsându-și pe cer capul fugitiv. \n\n Nu poate să moară deși nu mai știe\n ceea ce pentru el, odinioară, a fost viață. \n Contempla ochiul de sus\n trupul de jos și în zbatere\n Din văgăuna gâtului țâșnește\n un stol de păsări ciripitoare și verzi\n Mâna își înfige ghearele\n ghearele lungi cât un taur fiecare în parte,\n mâna își înfige ghearele\n în miraj\n Ochiul suspendat privește\n deznadăjduita zbatere. \n\n Corabia de carne prinsă în furtună\n nu se scufundă niciodată\n Ajută-mă catedrală frumoasă\n văzută de mine în alt oraș\n Bate cu clopotele tale\n dezordonată clipă. \n Mă rog la tine frumoasă catedrală\n tu, care ești în alt oraș,\n fă să se verse peste mine\n bunătatea liniștii\n Nici o diferență nu este între trupul acesta\n și trupul oricărui fluviu\n decapitat dintr-o dată de delta\n cea vorbitoare. \n Ajungă la tine frumoasă catedrală,\n cârdul de păsări roșii\n care urlând, croncănind, chihotind\n din gâtul retezat - se ridică la cer.\n \n Primește-le catedrală frumoasă\n pe limba clopotului tău, primește-le\n Ajută-mă catedrală frumoasă,\n văzuta de mine în alt oraș\n Dă-mi liniștea, catedrală frumoasă,\n și altfel de moarte. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎntrebări\n\n\n\nTrăim un prezent pur?\nA trai inseamna timp?\nTimpul este tot ceea ce nu înțelegem?\nTimpul este tot ceea ce nu suntem noi?\nExistă timp acolo unde nu este nimic altceva?\nTimpul este fără să fie?\nTimpul este însuși Dumnezeu?\nInima mea bate în timp?\nSunetele, mirosurile,\npipăitul, gustul, vederea\nsunt chipuri ale timpului?\nTimpul este legat de lucruri?\nTimpul este legat de cuvinte?\nGândurile sunt timp?\nTimpul este însuși Dumnezeu?\nA fi, înseamnă timp?\nA avea, înseamnă timp?\nCeasurile sunt bisericile noastre\nde mână sau de buzunar,\nde perete...\nNe rugăm luând cunoștința\nde bataia lor înscrisă pe cadrane...\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAltă matematică\n\n\n\nNoi știm că unu ori unu fac unu,\ndar un inorog ori o pară\nnu știm cât face.\nȘtim că cinci fără patru fac unu,\ndar un nor fără o corabie\nnu știm cât face.\nȘtim, noi știm că opt\nîmpărțit la opt fac unu,\ndar un munte împărțit la o capră\nnu știm cât face.\nȘtim că unu plus unu fac doi,\ndar eu și cu tine,\nnu Știm, vai, nu știm cât facem.\n\nAh, dar o plapumă\nînmulțită cu un iepure\nface o roscovană, desigur,\no varză împărțită la un steag\nfac un porc,\nun cal fără un tramvai\nface un înger,\no conopidă plus un ou,\nface un astragal...\n\nNumai tu și cu mine \nînmultiți și împărțiți\nadunați și scăzuți\nrămânem aceiași...\n\nPieri din mintea mea!\nRevino-mi în inimă!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNedreptate\n\n\n\nDe ce să auzim și de ce să avem urechi pentru auz?\nAtât de păcătoși să fim noi încât să fim nevoiți\nsă avem\nsperanțe, pentru frumusețe\nși pentru duioșie, ochi\nși pentru alergare, picioare?\nAtât de nefericiți să fim noi\nîncât să trebuiască să ne iubim.\nAtât de nestabili să fim noi\nîncât să trebuiască să ne prelungim\nprin naștere\ntristețea noastră urâtă\nși dragostea noastră înfrigurată?\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nColinda pe loc\n\n\n\nNiciodată nu putem greși prea mult\ndin pricina propriilor noștri ochi care văd aceasta.\nȘi nici minți nu putem prea mult să mințim\ndin pricina spaimei de-a rămâne noi înșine surzi.\n\nNici prea mult nu putem să trăim\nși nici prea frumos nu putem să trăim.\nAltfel am putea să ne dezamăgim strămoșii.\nAltfel am putea să ratăm șansa de a se naște\ncei care nu s-au născut.\n\nNe putem bucura numai atunci când nu ne vede nimeni,\nCând nu ne vedem nici măcar noi înșine.\nNu, noi nu ne mulțumim cu puțin,\ndar știm că mai mult nu ni se cuvine.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nRugăciunea\n\n\n\nIartă-mă și ajută-mă\nși spală-mi ochiul\nși întoarce-mă cu fața \nspre invizibilul răsărit din lucruri.\n\nIartă-mă și ajută-mă\nși spală-mi inima\nși toarnă-mi aburul sufletului,\nprintre degetele tale.\n\nIartă-mă și ajută-mă\nși ridică de pe mine\ntrupul cel nou care-mi apasă\nși-mi strivește trupul cel vechi. \n        \nIartă-mă și ajută-mă\nși ridică de pe mine\nîngerul negru\ncare mi-a îndurerat caracterul.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCavaler al florii de cireș\n\n\n\nChip de cireașă mușcată de un elf\nzburând tot timpul într-un alt\nmiraj visat.\n\n...Sandă pe care mi-o-ncalța un zeu\nîn salt pe inorogul cel înalt\nși insătat.\n\nȘi voi veni să mă prostern\nmai mult rănit și mult\ninvins,\n\nCând ai să bați pe un cadran etern\nun nor mai alb și mult mai mult\ncare a nins.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCireșar\n\n\n\nNimeni nu ne crede dacă sărutăm\npasărea din zbor, iarba înverzind.\nNoi suntem un fel de martori \nai adolescenței ruginind.\n\nNimeni nu ne spune: bea, flămândule!\nNimeni nu ne spune: însetatule!\nCurge primăvara pe sub fluturi,\nvisător podeaua curge pe sub tine, patule!\n\nLasă-te pe somnul meu, tu vis frumos,\ncade-mi tu în gura mea uscată\nroșie cireașă dintr-un chiparos,\nzână inventată!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nStarea de a fi cireșar\n\n\n\nAh, n-o să știe nimeni\ngingașa pricină a cireșului\nprofunda pricină a stejarului\ncauza ochilor mei.\n\nAh, n-o să știe nimeni\nzburata pricină a păsărilor\nimpietrita pricină a pietrelor\ncauza inimii mele.\n\nAh, n-o să știe nimeni\nneagra pricină a pământului\ncurgătoarea pricină a râurilor\ncauza sufletului meu.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nRău de frumusețe\n\n\n\nNu spun că a fost un noroc\ncă te-am născut.\nSpun numai că a fost o minune.\n\nCaută să nu mori iubita mea,\nÎncearcă să nu mori dacă poți.\n\nMie mi s-a dus viața,\nție ți s-a dus norocul.\n\nNu spun decât atâta,\ncă noi doi am trăit\npe globul pământesc.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTrecător\n\n\n\nCălăream pe un cal și deodată-am văzut\ncă eu sunt calul acela\nȘi deodată am văzut că ei doi\ngalopează pe mine.\nMă învolburam și deodată\ni-am văzut pe cei trei,\ncând umbra mea din spatele meu\nmi-a strigat:\n- Eu sunt tu. Lasă-i\npe cei patru să-și urmeze destinul...\nlasă-i!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMarină\n\n\n\nÎnfășurat într-un val\nstrângând în brațe un pește\nsimt malul cu iarbă natal,\ncum mă izbește.\n\nÎnfășurat într-un corp,\nstrângând în sine un cuget,\nmi-e strigătul orb\nlovit de un muget\n\nÎnfășuat într-un semn\ncu gura pe-o cifră,\nte-aud cum mă chemi\ndulce hidră.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nFoarte câine\n\n\n\nFoarte câine-am vrut să fiu\ncu lătratul în pustiu\nși cu dintele cel viu\nmort la tine-am vrut să viu\n\nFoarte pasăre am vrut\nsă-ți adorm doar peste scut\nlepădat și început\nde numai ce m-a durut\n\nFoarte om poate-aș fi fost\ndacă-aș fi știut vreun rost\nce este în tine os\nși ce este roșu-n, roz.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAlte chei\n\n\n\nRămâne feșnic nedeschisă poarta aerului...\nNoi încercăm s-o deschidem cu respirarea,\nnoi încercăm s-o deschidem cu păsările\nnoi încercăm s-o deschidem cu răsăritul soarelui.\n\nDar rămâne închisă poarta aerului.\nNorii nu sunt chei, norii nu sunt chei,\nnu-i așa?\nrămâne veșnic închisă poarta aerului...\n\nMă sufoc, iubito\nmă sufoc de aceast crivăț violent\nde acest simun care plânge.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAi văzut vreodată...\n\n\n\nAi văzut vreodată vreo pasăre\ns-o usture aerul pe care-l zboară?\nCrezi tu, iubito, că peștele\nse zgârie de apa lui sărată?\n\nPutem noi doi să credem oare\nmirosului că nu se simte bine în nări?\nPoți tu, obositor să crezi că fără mine\nai naște un răsărit de stea?\n\nHaide, ne face pe piele bășici\nbehăitul caprelor pe care le mulgem.\nVrei tu să rămânem flămânzi?\nSpune da, și rămânem.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nPean\n\n\n\nNu trebuie înțelese sentimentele, -\nele trebuie să fie trăite.\nNu trebuie înțeleși porcii, -\nei trebuie să fie mâncați.\nNu trebuie înțelese florile, -\nele trebuie să fie mirosite.\nNu trebuie să fie înțeleasă pasărea, -\nlăsați-o pe ea singură;\nnu-i faceți ramură din inima voastră,\nnu-i beți cu respirarea voastră aerul,\naerul de sub aripă...\nNu trebuie mai ales să înțelegem, -\ntrebuie mai ales să fim;\ndar mai ales trebuie să fi fost,\nîntr-adevăr mai ales să fi fost.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAutoportret\n\n\n\nEu nu sunt altceva decât \no pată de sânge \ncare vorbește.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAutoportret\n\n\n\nÎntunecând întunericul,\niată\nporțile luminii.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nDezâmblânzirea\n\n\n\nDe mult negru mă albisem\nDe mult soare mă-nnoptasem\nDe mult viu mă mult murisem\nDin visare mă aflasem\nVino tu cu tine toată\nCa să-ntruchipăm o roată\nVino tu fără de tine\nCa să fiu cu mine, mine\nO răsai, răsai, răsai\nPe infernul meu, un rai\nO rămâi, rămâi, rămâi\nPalma bate-mi-o în cui\nPe crucea de carne\nCând lumea adoarme.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nHieroglifa\n\n\n\nCe singurătate\nsă nu înțelegi înțelesul\natunci când există înțeles.\n\nȘi ce singurătate\nsă fii orb pe lumina zilei,-\nși surd, ce singurătate\nin toiul cântecului.\n\nDar să nu-nțelegi\ncând nu există înțeles\nși să fii orb la miezul nopții\nși surd când liniștea-i desăvârșită,-\no, singurătate a singurătății!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nÎnapoierea cheii\n\n\n\nMi-e dor să pot\nsă nu-mi mai fie \ndor de tine.\n\nTristețea, ea,\nnu este gând\nea lucru este.\n\nMănânc-o, dacă ai cu cine!\nDurerea vieții\ne un lucru, -\nnu contemplarea lui.\n\nMi-e dor\nsă potsă nu-mi mai fie dor\nde tine.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGreșirea cerului\n\n\n\nZburau vulturii întorși pe spate\nși cu gheara întoasră în sus\nca pe niște miei să fure,\nsteaua cu lumină ondulată;\n\nCa pe niște miei să fure de sus\nlumina ochilor mei.\n\nZburau vulturii întorși\nși pe spate prin cer\nspinările lor coborâseră jos\nși se ștergeau de șternul meu.\n\nCel le era trupul meu de carne,\npământul le era lumina aceea\nde sus a ochilor mei\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nEvocare\n\n\n\nEa era frumoasă ca umbra unei idei, -\na piele de copil mirosea spinarea ei,\na piatră proaspăt spartă\na strigat dintr-o limbă moartă.\n\nEa nu avea greutate, ca respirarea.\nRâzânda și plângânda cu lacrimi mari\nera sărată ca sarea\nslăvită la ospete de barbari.\n\nEa era frumoasă ca umbra unui gând.\nÎntre ape, numai ea era pământ.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nLecția despre cub\n\n\n\nSe ia o bucată de piatră,\nse cioplește cu o daltă de sânge,\nse lustruiește cu ochiul lui Homer,\nse răzuiește cu raze\npână cubul iese perfect.\nDupă aceea se sărută de numărate ori cubul\ncu gura ta, cu gura altora\nși mai ales cu gura infantei.\nDupă aceea se ia un ciocan\nși brusc se fărâmă un colț de-al cubului.\nToți, dar absolut toți zice-vor:\n- Ce cub perfect ar fi fost acesta\nde n-ar fi avut un colț sfărâmat!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nMeteoritul lent\n\n\n\nAm presimțit că zeul doarme fără respirație\n\nAm presimțit că zeul doarme fără respirație\nundeva în părțile mai albastre ale cerului.\nCa o spermă luminoasă și leneșă,\ncâțiva meteoriți au trecut prin fața stelelor fixe.\n\nCine știe când se va naște o altă lume,\nși în ce fel va fi aceea,\nce legi tragice și ce obiceiuri altele\nvor fi fiind cândva\nîn părțile mai albastre ale cerului.\n\nDar aceasta ne-o va vesti cometa\ncând cerește va șterge cerul,\niar, noi, din ce în ce mai inutili și mai părăsiți\nvom construi cu disperare temple.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nCheile\n\n\n\nLanțul cu chei mi-a căzut din stele în creier,\nmi-au zornăit mințile de durere și de sunet.\nTrupul meu tot deveni o cheie de fier,\nDoamne, pentru o ușă uriașă\nla al cărei lacăt nu am cum să ajung,\ndecât numai dacă mă ridici în brațe.\nHaide, cât ești de mare, tu,\nhaide, cât ești tu de indiferent,\nrăsucește-mă și rupe-mă\nși deschide odată ușa aia!\nHaide, deschide-o odată!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSchimbarea la față\n\n\n\nAm schimbat nașterea pe moarte\nÎn rest am rămas de tot sărac.\nM-a izbit cu aripa un înger\nși am devenit rege,\npe un tron în prăbușire.\nNu știu ce înseamnă cinci,\nnu știu ce înseamnă patru\nîn genere nu știu nimic,\ndar mărturisesc că mi-e strâmtă coroana,\nprieteni, ca un orizont îmi sunt tâmplele,\nca o stea sau ca un glonț îmi este coroana,\nde-a dreptul în frunte.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nAterizarea\n\n\n\nA venit un înger greoi ca un balaur,\nMă izbea în sânge, în inimă și în cuvinte\nDădea din aripi atât de tare\ncă mă umpluse de vânătăi și de morminte\nM-a izbit cu aripa,\nm-a izbit cu aripa, mamă\nTotul devenise lapte,\nsânul tău mamă, când\npana lui, din aripa lui,\na scos ochiul meu, din orbita mea\nAh, cât de zbătător era\nși cât fără de ochi sunt!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTriumful\n\n\n\nTatăl meu plângea cu lacrimi sărate\npe roata căruții.\nCaii cei patru la număr,\ntrăgând la cvadrigă,\nmuriseră de insolație și de alte stele!\nPe jos, copii, vă zic,\nsă mergem pe jos!\nDrumul e lung, fluturii sunt mulți, -\nsă azvârlim cu sandaua după fluturi!\nAstăzi vom mânca lănci și cârpe pe steaguri\npână la sufocare!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nTonul\n\n\n\n Osul e o bucurie numai atunci când este os al frunții,\n când apară iar nu dezbină,\n cum e vertebra alcalină\n din toiul greu al cărnii și al nunții. \n Mă voi supune la dezobișnuire de\n felul meu de-a fi,\n dar nu la părăsire,\n ce-o ține-n dânsul verbul lui a fi. \n M-oi dezobișnui și eu de trup,\n nascând un Făt-frumos al verbelor,\n cum lupul s-a dezobișnuit de lup,\n de foame. \n\n Am să mă dezobișnuiesc de stelele cerului\n cum apa îngheață dezobișnuita de fulgul zăpezii,\n îmi voi lua trupul înfrigurat\n și da-l-voi eu însumi să mi-l pască iezii. \n\n Să mă dezobișnuiesc să mai fiu om\n mi-a fost dat destul de ușor. \n Să mă dezobișnuiesc să trăiesc\n mi-a trebuit doar o moarte cu omor. \n\n De lupi mă dezobișnuiesc cel mai greu,\n sunt singuri și pe zăpadă. \n Desigur, va trebui să mă dezobișnuiesc de singurătate. \n Desigur, va trebui să mă dezobișnuiesc de zăpadă. \n\n În rest, vreme trece, vreme vine. \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSemn 1\n\n\n\nPlutea o floare de tei\nîn lăuntrul unei gândiri abstracte\ndeșertul se umpluse cu lei\nși de plante.\nUn tânăr metal transparent\nsubțire ca lama tăioasă\ntăia orizonturi curbate și lent\ndespărțea privirea de ochi\ncuvântul, de idee,\nraza, de stea\npe când plutea o floare de tei\nîn launtrul unei gândiri abstracte.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNod 1\n\n\n\nGemea și urla și mârâia\ncu gât de lebădă întins,\ngemea și urla și mârâia\nlupul întins prin prima ninsoare.\nDe ce gemi, de ce urli, de ce mârâi,\nde ce strivești sub tine florile albe de zăpadă\ntu, care ai gât de lebădă, lupule,\ncare stai întins pe prima ninsoare\nși urli și gemi și mârâi...\nPleacă, mi-a zis el,\ndu-te de lângă mine mi-a zis el,\nalungă-te, mi-a zis el!\nȘi m-am dus și am plecat\nși m-am alungat\nși am lăsat singur pe lup\npe lupul cu gât de lebădă\npe lupul care striga și mârâia,\nplin de fulgi de zăpadă,\nîntins pe prima ninsoare.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSemn 5\n\n\n\nCa și cum ai vedea munții plângând,\nca și cum ai citi din deșerturi un gând,\nca și cum ai fi mort și totuși alergând,\nca și cum ieri ar fi în curând,\n\nastfel stau palid și trist, fumegând.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSemn 6\n\n\n\nO lumină fulgerătoare\npeste inima din mare\nvulturoaica se rupe-n două\nîn cuib peste ouă.\n\nPauză de gândire.\n\nApoi o fulgerare\nîn inima din mare\ncând se rupe-n două\nvulturoaica peste ouă.\n\nPauză de gândire.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nSemn 12\n\n\n\nEa devenise încetul cu încetul cuvânt,\nfuioare de suflet de vânt,\ndelfin în ghearele sprâncenelor mele,\npiatră stârnind în apă inele,\nstea înlăuntrul genunchiului meu,\ncer înlăuntrul umărului meu,\neu înlăuntrul eului meu.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNod 13\n\n\n\nN-am să știu niciodată\ncând am trăit,\nde ce am trăit am să uit\ncum uită ochiul spart, lumina.\nȚin încă în mână unciob de amforă\nal cărei vin l-am băut chiar eu\nși al cărei lut e chiar mâna mea.\nVăd un vulture marin,\ndar poate\ncă eu sunt văzut de el, -\npoate că el vede un vultur marin.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNod 19\n\n\n\nIa cunoștința că pot ucide,\ncă pot zdrobi cu călcâiul capul suav\nal stelei răsărinde și placide,\ndin pricina căreia am devenit zugrav! \n\nIa cunoștința că nu am milă de mine,\ncă sângele meu mi-l amestec cu mestecenii! \nGrabnic ți-aduc la cunoștința toate acestea! \nVezi ce faci! \n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNod 23\n\n\n\nMi-am furat trupul de copil,\nl-am înfășat\nși l-am pus într-un coș împletit, -\nși l-am azvârlit în fluviu\nsă se ducă și să moară în deltă.\n\nNenorocitul, tristul și tragicul de pescar milos\nmi-a venit cu el în brațe\ntocmai acum!\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nNod 33\n\n\n\nAm gândit un mod atâta de dulce\nde a se întâlni două cuvinte\nîncât în jos înfloreau florile\nși sus\nînverzia iarba.\n\nAm gândit un mod atâta de dulce\nde a se izbi două cuvinte\nde parcă iarba verde ar înflori\niar florile s-ar ierbi.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 1\n\n\n\nPărerea mea este că poetul nu are o\nepocă a lui; epoca își are poeții ei și, în\ngenere, epoca își vede singură poeți.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 2\n\n\n\nVreau să vă spun un lucru, cu riscul\nde a mă repeta: eu nu prea cred că\nexistă poeți, cred că există poezie.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 3\n\n\n\nDacă n-aș crede în mesajul meu literar, nu aș\nscrie. Pur și simplu, n-aș crede și... e o falsă\nmodestie să spui \"domnule, eu scriu pentru că\niubesc poezia... da' nu prea cred dacă am talent,\ndacă n-am talent\". Eu cred foarte mult în\ntalentul și în vocația mea, pentru asta mi-am\njertfit întreaga mea existență, ca să adaug, cu o\npicătură în plus, sensibilității contemporane o\nformulare mai nouă, mai adecvată etcaetera.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 4\n\n\n\n\n\nAtunci va fi o poveste scurtă, o confesiune scurtă,\nAcum doua-trei după-amieze, primesc un telefon de\nla un necunoscut, care era îngrijorat că aș fi bolnav,\ncare era fericit că m-aș fi însănătoșit, mă rog... Și-mi\nspune un lucru care m-ă lăsat așa... nemaipomenit\nde bucuros. Mi-a spus, zice: bă, poete, zice, nu mor\ncaii când vor câinii. Și-mi spun mie: știi că are\ndreptate, am spus eu, să știi că omul ăsta are\ndreptate. Păi nu mor caii când vor câinii! Și, de\naltfel...\n\n\n\n\n"
    },
    {
        "Text": "\n\nNichita Stănescu\n\n\n\n\nGând 5\n\n\n\n\n\nDe aceea, pentru mine muntele - munte se zice.\nDe aceea, pentru mine iarba - iarbă se spune\nDe aceea, pentru mine izvorul izvorăște\nDe aceea, pentru mine viața se trăiește.\n\n\n\n\n"
    },
    {
        "Text": "\n\nNichita Stănescu\n\n\n\n\nGând 6\n\n\n\n\n\nSingurele lucruri reale, singurele lucruri pe care le\nducem cu noi până la urmă sunt propriile noastre\nsentimente, dragostele noastre, patemile noastre,\nurile și adversitățile noastre. Mă-ntreb: noi, la\ncapătul vieții noastre, ce-am lăsa în afară?\nBănuiesc că putem lăsa niște sentimente. Mai\npuțin de ură, întrucâtva de patemi dar... de\ndragoste mai ales.\n\n\n\n\n"
    },
    {
        "Text": "\n\nNichita Stănescu\n\n\n\n\nGând 7\n\n\n\n\n\nDac-ar fi să scriu un catren - catren însemnând o\npoezie de numai patru versuri - în ce sens de numai\npatru versuri, diferite popoare au poezii scurte,\nnoi... cea mai scurtă poezie a românilor este\ntăpuritura din Maramureș, care se începe cu un\nchiot și se sfârșește cu o besteleală, dar e foarte\nfrumos că e așa.\n\n\n\n\n"
    },
    {
        "Text": "\n\nNichita Stănescu\n\n\n\n\nGând 8\n\\n\n\n\nPoeziile foarte bune care sunt compuse\npe o linie melodică proastă se uită iute\nodată cu linia melodică. Pe când o\npoezie proastă pe o linie melodică bună\nrămâne în memorie.\n\n\n\n\n"
    },
    {
        "Text": "\n\nNichita Stănescu\n\n\n\n\nGând 9\n\n\n\nSă smulgem fildeșii din Alifantis\nȘi din Mediterană tot ce a fost Atlantis\nSă-l auzim cum cade cum șoimul cel\nvânat\nLeneș și în cascade, într-un alt fel păcat\nCând cântă parcă moare o taină dintr-\nun grec\nȘi tot ce e în mine zare arată a înec\nDar nu-n sărata mare ci în ceva cu mult\nmai mare.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 10\n\n\n\n\n\nInspirația este fundamentul artelor în genere, ea\neste exact ca impulsul electric care stârnește\nfulgerul între doi poli. În momentul în care\ntensiunea între doi poli se creează, fulgerul apare.\nFără fulger nu poate să existe fulger.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 11\n\n\n\n\n\nEu cred că un om este ceea ce își aduce aminte\ndespre sine însuși. Bunăoară, eu mă consider pe\nmine ceea ce îmi aduc aminte că sunt. De asta\nuneori oamenii sunt în aparență schimbători sau au\numori diferite.\nDe fiecare dată îți aduci aminte alte lucruri despre\ntine însuți.\n\n\n\n\n"
    },
    {
        "Text": "\n\nNichita Stănescu\n\n\n\n\nGând 12\n\n\n\nUn poet nu poate fi mai bun decât alt poet. Un\npoet poate fi mai bun decât sine însuși sau mai slab\ndecât sine însuși.\n\n\n\n\n\n\n"
    },
    {
        "Text": "\n\nNichita Stănescu\n\n\n\n\nGând 13\n\n\n\n\n\nDe poeți numai de bine, ca să zicem așa.\n\n\n\n\n"
    }
]